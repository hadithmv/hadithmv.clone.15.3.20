<!doctypehtml><meta charset=utf-8><meta name=google value=notranslate><title>hadithmv - 40 Nawawi Intro</title><meta content="About Nawawi's 40 hadith"name=description><meta content="width=device-width"name=viewport><link href=https://hadithmv.github.io/notes/info/introFortyN.html rel=canonical><link href=../../img/logo/NewLogo6.2--NoBack-Opt.svg rel=icon type=image/svg+xml><meta content=#29434e name=theme-color><meta content=hadithmv property=og:title><meta content=website property=og:type><meta content=https://hadithmv.github.io/notes/info/introFortyN.html property=og:url><meta content=https://hadithmv.github.io/img/logo/NewLogo6.2--RoundedBack-1080.png property=og:image><link href=../minimal-mod.min.css rel=stylesheet><body class=notranslate><div class=wrapper><div class=mid><h1 class=ar>بِسمِ اللهِ الرَّحمَنِ الرَّحِيمِ</h1><br><a href=https://hadithmv.github.io class=noLine><img alt="hadith mv"class=hmv src=../../img/logo/NewLogo6.2--NoBack-Opt.svg></a><br><br></div><br><h3 style=text-align:center><b><a href=https://hadithmv.github.io>ޙަދީޘްއެމްވީ</a> - ނަވަވީގެ 40 ހަދީސްގެ ތައާރަފު</b></h3><div class=dv><br><hr><br><p class=mid>އިސްލާމިކް މިނިސްޓްރީއިން ”  ނަވަވީގެ 40 ޙަދީޘް“ ފޮތް ފާސްކުރިކަމުގެ ކާޑުގައިވާ ރެފް ނަމްބަރު :<p class=mid dir=ltr>(FRM)142-C1/INDIV/2019/61</p><br><hr><br><h2 class=mid><b>ސްޓޭޓް މިނިސްޓަރގެ ބަސްފުޅެއް</b></h2><h2 class="ar mid">بِسمِ اللهِ الرَّحمَنِ الرَّحِيمِ</h2><p class="ind ar">الحمد لله وحده والصلاة والسلام على رسوله وآله وصحبه… وبعد:<p class=ind>ޢިލްމަކީ އިންސާނީ ޙަޟާރަތުގެ ކުރިބޯށްޓެވެ. ހުރިހާ މާނައެއްގައި ވެސް ތަނެއް ތަހުޒީބުވެ ކުރިއަރައި ދިއުމުގެ ސިއްރެވެ. ޢިލްމަކީ އަޅާ އޭނާގެ ވެރިރައްބު މަޢުރިފާކޮށް ދެނެގަތުމުގެ ވަސީލަތެވެ. ދީނާއި ދުނިޔަވީ ކަންކަން ދެނެގަތުމުގެ ތަޅުދަނޑިއެވެ. އީމާންކަމުގެ ނާރެހެވެ. އިންސާނާ މަތީ ދަރަޖަތަކާ ހަމައަށް ވާޞިލްވުމުގެ މަގުވެސް މެއެވެ. ފަހެ ޢިލްމަކީ އޭގެ އައްސޭރިއެއް ނުވާ، މާސިންގާ ފުން ކަނޑެކެވެ. އެ ކަނޑުން ފެންތިއްކެއްގެ މިންވަރު ޙާޞިލްވުމަކީ ވެސް އިންސާނާއަށް ލިބޭނޭ ވަރަށް ބޮޑު ހެވެކެވެ. ވަކިން ޚާއްޞަކޮށް ދީނީ ޢިލްމެވެ. އެހެންވެ އަޅާއަށް ﷲ ހެޔޮއެދިވޮޑިގެންފިނަމަ، އޭނާއަށް ދީނުގެ ޢިލްމު ދެއްވައެވެ. ޢިލްމަކީ އިންސާނާގެ ޙަޔާތަށް މިހާ މުހިއްމު އެއްޗަކަށް ވީހިނދު، އެ ޢިލްމު ފެތުރުމަށް އިސްލާމް ދީނުގައި ވަރަށް ބޮޑަށް ބާރު އަޅުއްވާފައި ވެއެވެ. ދީނުގެ ޢިލްމު ލިބިގެންތިބެ އެ ޢިލްމު ފެތުރުމަކީ މާތް ނަބިއްޔާ ﷺ އާއި އެކަލޭގެފާނަށް ތަބާވާ މީހުންގެ މަގެވެ. ކީރިތިވަންތަ ﷲ ތަޢާލާ ވަޙީކުރައްވާފައިވެއެވެ.<span class=ar> (قُلْ هَذِهِ سَبِيلِي أَدْعُو إِلَى اللَّه عَلَى بَصِيرَةٍ أَنَا وَمَنِ اتَّبَعَنِي) [سُورَة يُوسُف 108] </span>މާނައީ: ”ކަލޭގެފާނު ވިދާޅުވާށެވެ! މިއީ ތިމަންކަލޭގެފާނުގެ މަގެވެ. ތިމަންކަލޭގެފާނާއި، ތިމަންކަލޭގެފާނަށް ތަބާވި މީހުން، ﷲ ގެ މަގަށް ގޮވައިލައްވަނީ، ޢިލްމާ ( އަލިވެގެންވާ ހެއްކާއި ދަލީލާ  ) އެކުގައެވެ.“ <p class=ind>ދީނުގެ ޢިލްމު ފެތުރުމަށްޓަކައި މި އުއްމަތުގެ ޢިލްމުވެރިން ވަރަށް އަގުހުރި މަސައްކަތްތައް ކުރައްވާފައިވެއެވެ. އޭގެތެރޭގައި ފޮތްތައް ލިޔެ ތަޞްނީފްކުރުމާއި، ތަރުޖަމާކުރުމަކީ ވަރަށް ފުޅާ ދާއިރާއެއްގައި ކުރެވެމުން އަންނަ މުހިއްމު މަސައްކަތެކެވެ. އެގޮތުން އަޅުގަނޑުމެންގެ ކުރިމަތީގައި މިވާ ”  ނަވަވީގެ 40 ޙަދީޘް“ މި ފޮތަކީ އިމާމް އަބޫ ޒަކަރިއްޔާ މުޙްޔިއްދީން އައްނަވަވީ ލިޔުއްވާފައިވާ <span class=ar>”الأربعون النووية“</span>  ގެ ވަރަށް ފުރިހަމަ ދިވެހި ތަރުޖަމާއެކެވެ. މި ފޮތަކީ ސައިޒުގެ ގޮތުން ކިތަންމެ ކުޑަ ނަމަވެސް ފައިދާގެ ގޮތުން ވަރަށް ބޮޑު ފޮތެކެވެ. އުއްމަތުގައި މަޝްހޫރުވި، އަދި މީސްތަކުން ބަލައިގަތް، ފޮތެކެވެ. އަލިގަދަ ވޮށެކެވެ. ވަރަށް ޚާއްޞަ އިމްތިޔާޒީ ސިފަތަކެއް ލިބިގެންވާ ފޮތެކެވެ. އެގޮތުން މި ފޮތުގައި މުއައްލިފު ލިޔުއްވާފައި ވަނީ އެ ޙަދީޘްތަކެއްގެ މައްޗަށް ޝަރީޢަތުގެ މައިގަނޑު ޙުކުމްތައް ބިނާވެގެންވާ ސާޅީސް ޙަދީޘެވެ. ދުޢާއަކީ މިފޮތުގެ ސަބަބުން ދިވެހިންގެ ޢިލްމީ ޚަޒާނާ މުއްސަނދިވެ، އޭގައިވާ މޫރިތި ޙަދީޘްތަކަށް ޢަމަލުކުރުމުގެ ހެޔޮތައުފީޤް ﷲ މިންވަރުކުރެއްވުމެވެ.<p class=ind>27 ޛުލްޙިއްޖާ 1441<p class=ind>17 އޮގަސްޓު 2020<p class="ar leftAlign padLeftBm">كتبه / أخوكم<p class="leftAlign padLeftBm">އިލްޔާސް ޖަމާލް<p class=leftAlign>މިނިސްޓަރ އޮފް ސްޓޭޓް ފޮރ އިސްލާމިކް އެފެއާރޒް</p><br><hr><br><h2 class=mid><b>މުތަރުޖިމުގެ ބަސް</b></h2><h2 class="ar mid">بِسمِ اللهِ الرَّحمَنِ الرَّحِيمِ</h2><p class="ind ar">الحَمدُ لِلَّهِ رَبِّ العَالَمِينَ. وَالصَّلَاةُ وَالسَّلَامُ عَلَى رَسُولِ اللَّهِ، وَعَلَى آلِهِ وَصَحبِهِ أَجمَعِينَ. اللَّهُمَّ لَا سَهلَ إِلاَّ مَا جَعَلتَهُ سَهلاً، وَأَنتَ تَجعَلُ الحَزنَ إِذَا شِئتَ سَهلاً. سُبحَانَكَ لَا عِلمَ لَنَا إِلَّا مَا عَلَّمتَنَا، إِنَّكَ أَنتَ العَلِيمُ الحَكِيم.<p class=ind>ރަޙްމާންވަންތަ ރަޙީމްވަންތަ މާތް ﷲގެ އިސްމުފުޅުން ފަށައިގަންނަމެވެ. އެންމެހައި ހަމްދު ތައުރީފާއި ސަނާއެއް ހައްގުވަނީ އާލަމްތަކުގެ ވެރި ރައްބު، ﷲ އަށެވެ. އަދި ﷲގެ ރަސޫލާއާއި، އެ ރަސޫލާގެ އާލުންނާއި އަސްހާބުންނަށް ސަލަވާތާއި ސަލާމް ލައްވާށިއެވެ. ޔާ ﷲ އެވެ! އިބަ އިލާހު ފަސޭހަ ކޮށްދެއްވައިފި ކަމެއް މެނުވީ ފަސޭހަވެގެނެއް ނުވެއެވެ. އަދި އިބަ އިލާހު އިރާދަ ކުރައްވައިފި ނަމަ، އިބަ އިލާހު ދަތިކަން ފަސޭހަކަމަށް ހައްދަވަމުއެވެ. އިބަ އިލާހު (އެންމެހައި އުނި ސިފަތަކުން) ހުސްތާހިރުވެގެން ވެއެވެ. އިބަ އިލާހު އަޅަމެންނަށް އުނގަންނަވައި ދެއްވި އިލްމެއް މެނުވީ، އަޅަމެންނަށް އެއްވެސް އެއްޗެއް އެނގިގެނެއް ނުވެއެވެ. ހަމަކަށަވަރުން އިބަ އިލާހީ، މޮޅަށް ދެނެވޮޑިގެންވާ ހަކީމުވަންތަ އިލާހެވެ.</p><br><h3><b>ޙަދީޘަކީ ކޮބާ؟</b></h3><p class=ind>އެއީ ﷲ ފޮނުއްވި އެންމެ ފަހުގެ ނަބިއްޔާ، މުޙައްމަދު ﷺ ގެ އަރިހުން ރިވާވެފައިވާ ބަސްފުޅުތަކާއި، ޢަމަލުފުޅުތަކާއި، އެ ނަބިއްޔާ އިގުރާރުވެ ވަޑައިގެންނެވި ކަންތައްތަކާއި، އެ ނަބިއްޔާގެ ޒާތީ އަދި އަޚްލާގީ ސިފަފުޅުތަކެވެ. ހަދީސަށް ސުންނަތޭ ވެސް ކިޔައެވެ. އެއީ ކީރިތި ގުރްއާނަށް ފަހު، އިސްލާމް ދީނުގެ އެންމެހައި ޝަރުއީ ހުކުމްތަކާއި އަދަބު އަޚުލާގުގެ މިންގަނޑުތައް ނެގޭ ދެވަނަ މަސްދަރެވެ. ހަދީސަކީ ހުއްޖަތެއްކަން ކީރިތި ގުރްއާނާއި ސުންނަތާއި އިޖްމާއުން ސާބިތުވެގެން ވެއެވެ. ކުރަންވީ އަދި ނުކުރަންވީ އެންމެހައި ކަންތައްތައް އެނގެން އޮތީ ހަމައެކަނި ﷲގެ ރަސޫލާ ﷺ މެދުވެރިކޮށެވެ. ރަސޫލާއަށް ތަބާވުމަކީ ދިންނެވުމާއި އެންމެހައި ހެވަކާއި ލާބައާއި މަންފާ ލިބޭނެ ހަމައެކަނި މަގެވެ. އަދި އެ ނޫން އެއްވެސް އެހެން މަގެއް ޚިޔާރު ކުރުމަކީ ދުނިޔެއާއި އާޚިރަތުގައި ހަލާކާއި އަބާއްޖަވެރިކަމަށް ވެއްޓިގެން ދިޔުމެވެ.<p class=ind>ކުރަންވީ އަދި ނުކުރަންވީ އެންމެހައި ކަންތައްތައް އެނގެން އޮތީ ހަމައެކަނި ﷲގެ ރަސޫލާ ﷺ މެދުވެރިކޮށެވެ. ރަސޫލާއަށް ތަބާވުމަކީ ދިންނެވުމާއި އެންމެހައި ހެވަކާއި ލާބައާއި މަންފާ ލިބޭނެ ހަމައެކަނި މަގެވެ. އަދި އެ ނޫން އެއްވެސް އެހެން މަގެއް ޚިޔާރު ކުރުމަކީ ދުނިޔެއާއި އާޚިރަތުގައި ހަލާކާއި އަބާއްޖަވެރިކަމަށް ވެއްޓިގެން ދިޔުމެވެ. ﷲ ވަނީ، އެ އިލާހުގެ ރަސޫލާ ﷺ އަށްް ތަބާވުމަށް އަޅުގަނޑުމެންނަށް އަމުރު ކުރައްވާފައެވެ. އަދި ހަޔާތުގެ ހުރިހާ ކަމެއްގައި ވެސް، އަޅުގަނޑުމެން ޢަމަލު ކުރަންޖެހޭނީ އެ ރަސޫލާ އެންގެވި ގޮތަކަށެވެ. ރަސޫލާ ﷺ އެއްވެސް ކަމެއް ދީނުގައި އަމިއްލަފުޅަށް އުފައްދަވާފައެއް ނުވެއެވެ. އެ ރަސޫލާ ހަރާމް ކުރެއްވި ކޮންމެ ކަމަކީ ހަމަ ﷲ ހަރާމް ކުރެއްވި ކަމެކެވެ. އަދި ރަސޫލާއަށް ކިޔަމަންވުމަކީ ހަމަ ﷲ އަށް ކިޔަމަންވުމެވެ.<p class=ind>ﷲގެ ރަސޫލާއަށް ތަބާވުމަކީ އީމާންކަމުގެ ތެރެއިން ހިމެނޭ، އެ އިލާހު ކަނޑައެޅުއްވި ވާޖިބެކެވެ. އެއްވެސް ކަމެއްގައި ދެބަސްވުމެއް އުފެދިއްޖެ ނަމަ، ރުޖޫއަވާން ޖެހޭނީ ކީރިތި ގުރްއާނަށާއި ރަސޫލާގެ ސުންނަތަށެވެ. ނަމާދު ކުރަންވީ ގޮތާއި، ރޯދަ ހިފަންވީ ގޮތާއި، ޒަކާތް ނެރެންވީ ގޮތާއި، ހައްޖުގެ އަޅުކަން އަދާ ކުރަންވީ ގޮތާއި، ވިޔަފާރީގެ މުއާމަލާތްތައް ކުރަންވީ ގޮތާއި، ހައްދު ކަނޑައެޅިގެންވާ ހުކުމްތަކާއި، ދީނުގައި ހިމެނޭ މިފަދަ އެތައް ކަމެއް ހަދީސާ ނުލާ އެނގޭނެ އެއްވެސް ގޮތެއް ނެތެވެ. އިސްލާމަކު ސުންނަތަށް އިންކާރެއް ނުކުރާނެއެވެ. އަދި ރަސޫލާގެ އަމުރަށް ކިޔަމަން ނުވެއްޖެ ނަމަ ލިބޭނެ ނަތީޖާއަކަށް ﷲ އާއި އެ އިލާހުގެ ރަސޫލާ ވަނީ އިންޒާރު ދެއްވާފައެވެ.</p><br><h3><b>އިމާމު ނަވަވީއަކީ ކޮން ބޭކަލެއް؟</b></h3><p class=ind>އިމާމު ނަވަވީ ރަހިމަހު ﷲ އަކީ ޝާފިއީ މަޒުހަބުގެ ބޮޑު އިލުމުވެރިއެކެވެ. އަދި މަޝްހޫރު އިމާމެކެވެ. އެކަލޭގެފާނަށް ވަނީ ވިސްނުންތޫނުކަމާއި އިލްމު އުނގެނުމަށް ލޯބި ކުރެއްވުމުގެ ނިއުމަތް ދެއްވާފައެވެ. އަދި އެކަލޭގެފާނަކީ ކުޅަދާނަ ލިޔުންތެރިއެއް ވެސްމެއެވެ. އިމާމު ނަވަވީގެ ވަނަވަރުގައި އިމާމު ޝަމްސުއްދީން އައްޒަހަބީ ވިދާޅުވެފައި ވެއެވެ.<p class="ind ar">«النَّوَاوِيُّ، الشَّيخُ الإِمَامُ القُدوَةُ الحَافِظُ الزَّاهِدُ العَابِدُ الفَقِيهُ المُجتَهِدُ الرَّبَانِيُّ شَيخُ الإِسلَامِ أَحسِبُهُ. الإِمَامُ مُحيِي الدِّينُ أَبُو زَکَرِيَّا يَحيَى بنُ شَرَفِ بنِ مُرِّيِّ بنِ حَسَنِ بنِ حُسَينِ بنِ مُحَمَّدٍ بنِ حِزَامِ الحِزَامِىِّ الحَورَانِيِّ النَّوَاوِي الشَّافِعِي (631 – 676 هـ، 1233 – 1277 م). صَاحِبُ التَّصَانِيفَ الَّتِي سَارَت بِهَا الرُّكبَانَ، وَاشتَهَرَت بِأَقَاصِى البُلدَانِ.<p class="ind ar">وُ لِدَ فِي المُحَرَّمِ سَنَة إِحدَى وَثَلَاثِينَ وَسِتُّمِائَة بِنَوَى، وَكَانَ أَبُوهُ دُكَّانِيًّا بِهَا، فَنَشَأَ الشَّيخُ فِي سِترٍ وَخَيرٍ، وَحَفِظَ القُرآنَ، وَبَقِيَ يَتَعَيَّش فِي الدُّكَّانِ لِأَبِيهِ، ثُمَّ نَقَلَهُ أَبُوهُ فِي سَنَةِ تِسعٍ وَأَربَعِينَ إِلَى دِمِشقَ لِيَشتَغِلَ بِهَا، فَنَزَلَ بِالرَّوَاقِيَةِ يَتَقَوَّتُ بِالجرَايَةِ، وَيَدرُسُ فِي ’ التَّنبِيهِ‘، فَحَفِظَهُ فِي أَربَعَةِ أَشهُرٍ وَنِصفٍ، وَقَرَأَ رُبعَ ’المُهَذَّب‘ فِي تَمَام السَّنَة، عَلَى الشَّيخِ الكَمَالِ إِسحَاقُ بِن أَحمَدَ.<p class="ind ar">ثُمَّ حَجَّ مَعَ وَالِدِهِ، وَقَد لَاحَت عَلَيهِ أَمَارَات النَّجَابَةِ وَالفَهمِ، فَاتَّفَقَ أَنَّهُ أَقَامَ بِالمَدِينَةِ النَّبَوِيَّةِ شَهرًا وَنِصفًا، وَتَعَلَّلَ فِي أَكثَرِ الطَّرِيقِ، وَرَجَعَ وَأَكَبَّ عَلَى طَلَبِ العِلمِ لَيلًا وَنَهَارًا اِشتِغَالًا، فَضُرِبَ بِهِ المَثَل، وَهَجَرَ النَّومَ إِلَّا عَن غَلَبَةٍ، وَضَبَطَ أَوقَاتُهُ إِلَّا بِلُزُومِ الدَّرسِ أَو الكِتَابَةِ أَو المُطَالَعَةِ، أَو التَّرَدُّدِ إِلَى الشُّيُوخِ، وَتَرَكَ كُلّ رَفَاهِيَة وَتَنَعُّم، مَعَ تَقوَى وَقَنَاعَةِ وَوَرَع وَحُسن مُرَاقَبَة للهِ فِي السِرِّ وَالعَلَانِيَّةِ، وَتَرَكَ رُعُونَاتِ النَّفسِ، مِن ثِيَابٍ حَسَنَة، وَمَآكِل طَيِّبَة، وَتَجَمّل هَيئَة، بَل طَعَامُهُ جَلَفُ الخُبز يَابِسَة، وَلِبَاسُهُ خَام، وَشَيخَانِيتُهُ لَطِيفَة، فَرَحِمَهُ اللَّهُ وَرَضِيَ عَنهُ وَجَزَاهُ عَن العِلمِ خَيرًا»<p class=ind>”އެއީ ނަވަވީއެވެ. އައްޝައިޚު، އަލްއިމާމު، އަލްގުދްވަތު (ނަމޫނާ ބޭކަލެއް)، އަލްހާފިޒު، އައްޒާހިދު، އަލްޢާބިދު، އަލްފަގީހު، އަލްމުޖްތަހިދު އައްރައްބާނީއެވެ. ތިމަން ދެކޭ ގޮތުގައި އެއީ ޝައިޚުލް އިސްލާމެކެވެ. އެއީ އިމާމު މުޙްޔިއްދީން، އަބޫ ޒަކަރިއްޔާ، ޔަޙްޔާ ބިން ޝަރަފު ބިން މުއްރީ ބިން ޙަސަން ބިން ޙުސައިން ބިން މުޙައްމަދު ބިން ޙިޒާމު އަލްޙިޒާމީ އަލްޙައުރާނީ އައްޝާފިޢީއެވެ. (631 – 676 ހ. 1233 – 1277 މ.) އެތަކެއް ފޮތެއް ލިޔުއްވި މުސައްނިފެކެވެ. ދަތުރުވެރިން ވަނީ އެ ފޮތްތައް ދުނިޔޭގެ ހުރިހާ ކަންކޮޅުތަކަށް ފަތުރާފައެވެ. އަދި ބިމުގެ އެންމެ ދުރު ހިސާބުތަކުގައި ވެސް އެ ފޮތްތައް މަޝްހޫރުވެފައި ވެއެވެ.<p class=ind>އިމާމު ނަވަވީ އުފަންވެވަޑައިގަތީ ހިޖުރައިން 631 ވަނަ އަހަރުގެ މުޙައްރަމު މަހު، (ސީރިޔާގެ ދިމިޝްގު ކައިރީގައި އޮންނަ) ’  ނަވާ‘ އޭ ކިޔުނު ރަށަށެވެ. އެކަލޭގެފާނުގެ ބައްޕާފުޅު އުޅުއްވީ އެ ރަށުގައި ފިހާރައެއް ހިންގަވާށެވެ. އެކަލޭގެފާނު ބޮޑުފުޅުވެގެން އައީ ރަނގަޅު ރައްކާތެރި މާހައުލެއްގައެވެ. އަދި ގުރްއާން ހިތުދަސް ކުރައްވައިގެން، ބައްޕާފުޅަށް ޓަކައި ފިހާރާގައި މަސައްކަތް ކުރައްވާ އުޅުއްވިއެވެ. އެއަށްފަހު އެކަލޭގެފާނުގެ ބައްޕާފުޅު، އެކަލޭގެފާނު ކިޔަވާވިދާޅުވުމަށް ޓަކައި ދިމިޝްގަށް ގެންދެވިއެވެ. އެކަލޭގެފާނު އުޅުއްވީ ’ރަވާގިޔާ‘ އޭ ކިޔުނު ހިސާބެއްގައެވެ. ފަރީއްކުޅުވީ (އެ ތަނުގެ މަދަރުސާއިން ކޮންމެ ދުވަހަކު ކިޔަވާ ކުދިންނަށް ދިން) ރޮށިކޮޅެކެވެ. އެކަލޭގެފާނު  ’ އައްތަންބީހު‘ މި ފޮތް ކިޔަވާ ވިދާޅުވެފައި، ހަތަރު މަހާއި ބައިގެ ތެރޭގައި ހިތުދަސް ކުރެއްވިއެވެ. ދެން އެ އަހަރުގެ ބާކީ އޮތް މުއްދަތު، ’  އަލްމުހައްޛަބު‘ މި ފޮތުގެ ހަތަރުބައި ކުޅަ އެއްބައި (ހިތުދަސް ކުރައްވައިގެން) ޝައިޚުލް ކަމާލު އިސްޙާޤު ބިން އަޙްމަދަށް ކިޔައިދެއްވިއެވެ.<p class=ind>އެއަށްފަހު ބައްޕާފުޅާއެކު އެކަލޭގެފާނު ހައްޖަށް ވަޑައިގަތެވެ. ވިސްނުންފުޅުތޫނުކަމާއި ފަހުމްވުމުގެ އަލާމާތްތައް އެކަލޭގެފާނުގެ ކިބައިން ފާޅުވިކަން ކަށަވަރެވެ. ކަން ދިމާކުރި ގޮތުން، މަދީނަތުއް ނަބަވިއްޔާގައި ދޮޅު މަސް ވަންދެން އެކަލޭގެފާނު މަޑުކުރެއްވިއެވެ. އަދި މަގުމަތީގައި ހިންގަވާ އުޅުއްވި އިރުވެސް، ރާސްތާގެ ބޮޑުބައި ހޭދަ ކުރެއްވީ ކިޔަވާވިދާޅުވުމުގައެވެ. ދެން (ދިމިޝްގަށް) އެނބުރިވަޑައިގެން، ދުވާލާއި ރޭގަނޑުގެ ހުރިހާ ވަގުތެއްގައި ވެސް މަޝްޣޫލުވެ އުޅުއްވީ އިލްމު އުނގެނި ވަޑައިގަތުމުގައެވެ. އިމާމު ނަވަވީއަކީ، (އެކަލޭގެފާނުގެ ދިރިއުޅުމުން) ނަމޫނާ ނެގޭފަދަ ބޭކަލެކެވެ. ނުހަނު ބޮޑަށް އަވަހާރަފުޅު އައުމުން އެހެން ގޮތެއް ނެތިގެން މެނުވީ އަވަހާރަފުޅު ނުލައްޕަވައެވެ. ވަގުތު ހޭދަ ކުރެއްވީ ހަމައެކަނި ދަރުސްތަކަށް ހާޒިރުވެ ވަޑައިގަތުމަށާއި، ލިޔުއްވުމަށާއި، ކިޔުއްވުމަށާއި، ޝައިޚުންގެ އަރިހަށް ވަޑައިގަތުމަށެވެ. އެންމެހައި އަރާމުތަކާއި ފަސޭހަތަކެއް ދޫކޮށްލެއްވިއެވެ. އެކަލޭގެފާނު ދިރިއުޅުއްވީ ތަގުވާވެރި، ވަރައަވެރި، އަދި ލިބުނު އެއްޗަކާމެދު ހިތްޕުޅު ހަމަޖެހިގެންވާ ގޮތުގައި، ސިއްރާއި ފާޅުގައި ﷲ ބައްލަވާ ވޮޑިގެންވާކަން ރަނގަޅަށް ދެނެވަޑައިގެންވާ ޙާލުގައެވެ. ނަފްސުގެ އެދުންތައް ކަމުގައިވާ ރީތި މޮޅު ފޭރާމާއި، ރަނގަޅު މޮޅު ކާތަކެއްޗާއި، ބުރުސޫރަ ރީތިކުރުން ދޫކޮށްލެއްވިއެވެ. ފަރިއްކުޅުވާ އުޅުއްވީ ހަރު ހިކި ރޮށިކޮޅެކެވެ. އަދި ތުރުކުރެއްވީ އެންމެ އާދައިގެ ފޭރާމާއި، ތުނި ފަގުޑިކޮޅެކެވެ. ފަހެ އިމާމު ނަވަވީއަށް ﷲ ރަހުމަތާއި ރުއްސުން ލައްވައި، އެކަލޭގެފާނުގެ އިލްމަށް ހެޔޮ ޖަޒާ ދެއްވާށިއެވެ.“</p><br><h3><b>އިމާމު ނަވަވީ ލިޔުއްވީ ކޮން ފޮތްތަކެއް؟</b></h3><p class=ind>އިމާމު ނަވަވީގެ ހަޔާތުގެ 45 އަހަރުގައި، އެކިއެކި ދީނީ މައުޟޫތަކަށް 40 އަށްވުރެ ގިނަ ފޮތް ލިޔުއްވާފައި ވެއެވެ. އޭގެ ތެރޭގައި ހިމެނޭ ބައެއް ފޮތްތައް ދަންނަވާލާނަމެވެ.<p class=ar>• الأَربَعُونَ فِي مَبَانِي الإِسلَامِ وَقَوَاعِدِ الأَحكَامِ، المَعرُوفَة بِالأَربَعُونَ النَّوَوِيَّة<p class=ind>(އިސްލާމް ދީނުގެ އަސާސްތަކާއި ހުކުމްތަކުގެ ގަވާއިދުތަކުގައިވާ 40 ހަދީސް) މަޝްހޫރުވެފައި ވަނީ ’އަލްއަރްބަޢޫން އައްނަވަވިއްޔާ‘   ނުވަތަ އިމާމު ނަވަވީގެ 40 ހަދީސްގެ ނަމުންނެވެ. އެއީ މި ފޮތެވެ.<p class=ar>• رِيَاضُ الصَّالِحِينَ مِن كَلَامِ سَيِّدِ المُرسَلِينَ<p class=ind>(  ސާލިހުންގެ ބަގީޗާ، ރަސޫލުންގެ ސާހިބާގެ ބަސްފުޅުތަކުން  ) މިއީ ހެޔޮކަމާއި، އިސްލާމީ އަޚުލާގާއި އަޅުކަމާ ބެހޭ ގޮތުން އެކުލަވާލާފައިވާ 1900 ވަރަކަށް ހަދީސެވެ. މި ފޮތުގެ ބާބުތައް ފައްޓަވާފައި ވަނީ ގުރްއާނުގެ އާޔަތްތަކުންނެވެ. ދެން އެއަށްފަހު ޝަރަހައާއި ހަދީސް ގެނެސްދެއްވާފައި ވެއެވެ.<p class=ar>• المِنهَاجُ فِي شَرحِ صَحِيحِ مُسلِم بِن الحَجَّاج<p class=ind>(އިމާމު މުސްލިމު ބިން ޙައްޖާޖު ލިޔުއްވި ސަހީހު މުސްލިމު ޝަރަހަ ކުރުމުގައިވާ ސާފު ސީދާ މަގު) މިއީ ސަހީހު މުސްލިމުގެ އެންމެ މަޝްހޫރު ޝަރަހައެވެ. މި ފޮތުގައި 9 ވަރަކަށް މުޖައްލަދު ވެއެވެ. އަދި ގާތްގަނޑަކަށް 3000 ހަދީސްގެ ޝަރަހަ ވެއެވެ.<p class=ar>• التَّقرِيبُ وَالتَّيسِيرُ لِمَعرِفَةِ سُنَنِ البَشِيرِ النَّذِيرِ<p class=ind>(އުފާވެރިކަމުގެ ޚަބަރާއި އިންޒާރު ދެއްވަވާ ނަބިއްޔާގެ ސުންނަތް ދެނެގަތުމުގައި ފަސޭހަކޮށްދިނުން) މިއީ އިމާމު އިބްނު ޞަލާޙު ލިޔުއްވި މަޝްހޫރު ހަދީސް އިލްމުގެ މުގައްދިމާގެ ޚުލާސާއެކެވެ. މި ފޮތުގައި ގާތްގަނޑަކަށް 120 ސަފުހާ ވެއެވެ.<p class=ar>• التِبيَانُ فِي آدَابِ حَمَلَةِ القُرآنِ<p class=ind>(ގުރްއާން ގެންގުޅުއްވާ ބޭފުޅުންގެ އަދަބުތައް ބަޔާންކޮށް ދިނުން) މިއީ ކީރިތި ގުރްއާން ގެންގުޅުމާއި، ކިޔެވުމާއި، އުނގެނުމާއި، ހިތުދަސް ކުރުމާއި، އުނގަންނައި ދިނުމުގައި އަދަބުވެރިވުމާ ބެހޭ ގޮތުން ލިޔެވިފައިވާ 150 ސަފުހާގެ ފޮތެކެވެ.<p class=ar>• الأَذكَارُ مِن كَلَامِ سَيِّدِ الأَبرَار<p class=ind>(އެންމެ ހެޔޮވެގެންވާ ސާހިބާގެ ބަސްފުޅުތަކުން ނެގިފައިވާ ޒިކުރުތައް) މިއީ ހަދީސްތަކުގައިވާ ދުއާތަކާއި ޒިކުރުތައް އެކުލެވޭ މަޝްހޫރު ފޮތެކެވެ. މި ފޮތުގައި ޒިކުރު ކުރުމާ ގުޅޭ ގޮތުން އެއް ހާހަށް ވުރެ ގިނަ ކަންތައް އައިސްފައި ވެއެވެ.<p class=ar>• آدَابُ الفَتوَى والمُفتِي وَالمُستَفتِي<p class=ind>(ފަތުވާ ދިނުމާއި، ދޭ މީހުންނާއި، އެދޭ މީހުންގެ އަދަބުތައް) ގާތްގަނޑަކަށް 100 ސަފުހާގެ ފޮތެކެވެ.<p class=ar>• المَجمُوعُ شَرحُ المُهَذَّبِ<p class=ind> ’އަލްމަޖްމޫޢު ޝަރްޙުލް މުހައްޛަބް‘ މިއީ އަބޫ އިސްޙާޤު އައްޝީރާޒީ ލިޔުއްވި ޝާފިއީ ފިގްހުގެ ފޮތެއް ކަމަށްވާ، އަލްމުހައްޛަބުގެ 23 މުޖައްލަދުގެ ޝަރަހައެކެވެ.<p class=ar>• مِنهَاجُ الطَّالِبِينَ وَعُمدَةُ المُفتِينَ<p class=ind>’މިންހާޖުއް ޠާލިބީން ވަޢުމްދަތުލް މުފްތީން‘ މިއީ 700 ސަފުހާގެ ޝާފިއީ ފިގްހާ ބެހޭ މަޝްހޫރު ފޮތެކެވެ.<p class=ind>އަދި މީގެ އިތުރަށް ވެސް އިމާމު ނަވަވީ އެތަކެއް ފޮތެއް ލިޔުއްވިއެވެ. މީގެ ހާހެއްހައި އަހަރު ކުރިން މި މަތިވެރި އިމާމު އަވަހާރަވި ނަމަވެސް، އަދިއަދަށް ދާންދެން އެކަލޭގެފާނު މި އުންމަތަށް ދޫކުރެއްވި އިލްމުން އަހަރެމެން ފައިދާ ހާސިލު ކުރަމުއެވެ. މާތް ﷲ އިމާމު ނަވަވީއަށް ފާފަ ފުއްސަވައި ރުއްސުން ލައްވާށިއެވެ. އާމީން.</p><br><h3><b>ނަވަވީގެ 40 ހަދީސަކީ ކޮބާ؟</b></h3><p class=ind>އިމާމު ނަވަވީގެ 40 ހަދީސަކީ، ކުރު އަދި ކިޔާލަން ފަސޭހަ ގޮތަކަށް އެކުލެވިފައިވާ، ދީނުގެ އަސާސީ ކަންތައްތައް ހިމެނޭ، ރަސޫލާގެ ޝާމިލު ހަދީސް ބަސްފުޅުތަކެކެވެ. މި ފޮތް ކިތަންމެ ކުރު ކަމުގައި ވިޔަސް، އެތައް މައުޟޫތަކެއް ވަނީ މި ފޮތުގައި ހިމަނުއްވާފައެވެ. އެ ގޮތުން އިސްލާމްކަމާއި، އީމާންކަމާއި، ހެޔޮ ޢަމަލުތަކާއި، ހަލާލާއި ހަރާމާއި، އަޚުވަންތަކަމާއި، ސަދަގާތް ދިނުމާއި، ކިޔަމަންތެރިވުމާއި، ﷲ އަށް ވަކީލު ކުރުމާއި، އެ އިލާހު ހަނދުމަ ކުރުމާ މި ނޫންވެސް އެތައް މުހިންމު ކަންތައްތަކެއް ހިމެނިފައި ވެއެވެ. ހުރިހާ ޒަމާންތަކެއްގައި ވެސް، މުސްލިމުންގެ ތެރެއިން ކުދިބޮޑު އެތައް ބަޔަކު މި 40 ހަދީސް އުނގެނި ދަސްކޮށް، އެހެން މީހުންނަށް އުނގަންނައިދީ ހަދާފައި ވެއެވެ. އަދި އެތަކެއް މަޝްހޫރު އިލްމުވެރިންނެއް ވަނީ މި ހަދީސްތަކުގެ މައްޗަށް ބިނާކޮށް ގިނަގުނަ ދަރުސްތައް ދެއްވާ، އެތަކެއް ޝަރަހައެއް ލިޔުއްވާފައެވެ. ފަށައިގަންނަ ތާލިބުލް އިލްމު ނުވަތަ އިލްމު އުނގެނޭ ދަރިވަރުގެ ކިބައިން އެދެވިގެން ވަނީ، ހަދީސް ހިތުދަސް ކުރާއިރު ފުރަތަމަ މި 40 ހަދީސް އުނގެނުމުން ފަށައިގަތުމަށެވެ. އޭގެ ފަހުން، އެއަށް ވުރެ ބޮޑެތި ފޮތްތައް ދަސްކުރުމަށެވެ. އިމާމު ނަވަވީގެ ފޮތް އެހައި މަގުބޫލު ފޮތަކަށްވެ، ގިނަ މުސްލިމުންނަށް މި ފޮތް ތައާރަފުވެފައި ވަނީ، އެކަލޭގެފާނުގެ ހުރި އިހްލާސްތެރިކަމުގެ ސަބަބުން ކަމަށްވުމަކީ އެކަށީގެންވާ ކަމެކެވެ. މޮޅަށް ދެނެވޮޑިގެންވަނީ ﷲ އެވެ.</p><br><h3><b>ތަރުޖަމާ އެކުލެވިފައިވާ ގޮތް</b></h3><p class=ind>މި ފޮތުގެ އަމާޒަކީ ނަވަވީގެ 40 ހަދީސް ތަރުޖަމާކުރުން ކަމަށް ވާއިރު، ކިޔުންތެރިންނަށް ފަސޭހަ ކޮށްދިނުމަށާއި އިތުރު މައުލޫމާތު ފޯރުކޮށްދިނުމުގެ ގޮތުން، މި ދަންނަވާ ކަންތައްތައް ކުރެވިފައި ވާނެއެވެ. މިއީ އިމާމު ނަވަވީގެ އަސްލު ފޮތުގައި ހިމެނޭ ކަންތައްތަކެއް ނޫނެވެ.<p class=ind>• އިމާމު ނަވަވީގެ 40 ހަދީސް ފޮތުގައި ވަނީ އަސްލު ޖުމްލަ 42 ހަދީސެވެ. މިއީ އަދަދު ކުރުމުގައި އަރަބީން ކިޔައި އުޅޭ ގޮތެކެވެ. އެއީ އިނގިރޭސި ބަހުން ބުނާނަމަ ރައުންޑް އޮފް ކުރުމެވެ. މި ހަދީސްތަކުގެ އިތުރަށް، އިމާމު އިބްނު ރަޖަބު މި ފޮތުގެ މައްޗަށް ލިޔުއްވި މަޝްހޫރު ޝަރަހަ ކަމުގައިވާ ’  ޖާމިޢުލް ޢުލޫމް ވަލް ޙިކަމް‘ އަށް އިތުރު ކުރެއްވި 8 ހަދީސް ހިމަނާފައިވާނެއެވެ. ވީމާ މި ފޮތުގައި ވަނީ ޖުމްލަ 50 ހަދީސެވެ.<p class=ind>• ކޮންމެ ހަދީސެއް ފެށޭ ތަނުގައި ސުރުސީއެއް ލިޔެފައިވާނެއެވެ. މިސާލު: [1. إِنَّمَا الْأَعْمَالُ بِالنِّيَّاتِ / ޢަމަލުތައް ބިނާވެގެން ވަނީ ނިޔަތްތަކުގެ މައްޗަށެވެ.]<p class=ind>• ހަދީސްގެ ރެފަރަންސް ނަމްބަރު ވާނީ ގޮޅި ބުރެކެޓެއްގައި ލިޔެވިފައެވެ. މީގެން ހަދީސް ފޮތްތަކުން އެ ހަދީސެއް ހޯދޭނެއެވެ. ހަވާލާ ދީފައިވާނީ އާންމުކޮށް އެންމެން ވެސް ބޭނުން ކުރަމުންދާ މުޙައްމަދު ފުއާދު ޢަބްދުލް ބާޤީގެ ނަމްބަރު ތަރުތީބަށް، ނުވަތަ މަކްތަބާ ޝާމިލާގައިވާ ނަމްބަރު ތަރުތީބަށެވެ. މިސާލު: الْبُخَارِيُّ [3208]<p class=ind>• މި ފޮތުން ހަދީސެއް ރިޔާޟުއް ޞާލިޙީންގައި ވެސް ވާނަމަ، އެ ކަމަށް ހަވާލާދީފައި ވާނެއެވެ. މި 50 ހަދީސްގައި މި ގޮތަށް 41 ހަދީށް އައިސްފައި ވެއެވެ. އަދި އިމާމު ނަވަވީގެ އަސްލު 42 ހަދީސްގައި މި ގޮތަށް 37 ހަދީސް އައިސްފައި ވެއެވެ. މިސާލު: وَهُوَ فِي رِيَاضِ الصَّالِحِين: 396<p class=ind>• ސަހީހު ބުޚާރީއާއި މުސްލިމު ފިޔަވައި އެހެނިހެން ފޮތްތަކުން އައިސްފައިވާ ހަދީސްތަކުގައި، ޝައިޚު އަލްބާނީގެ ސައްހަކުރުން ފުޓްނޯޓުގައި ހިމަނާފައިވާނެއެވެ. މިސާލު: وَصَحَّحَهُ الأَلبَانِي فِي صَحِيح سُنَن التِّرمِذِي.<p class=ind>މި ހަދީސްތައް ވީހާވެސް ސާފުކޮށް މާނަ ކުރެވޭތޯ މަސައްކަތް ކުރެވިފައި ވާނެއެވެ. މިއިން ހަދީސަކާމެދު އިތުރަށް އޮޅުންފިލުވަން ބޭނުންފުޅުވާ ނަމަ، އިލްމުވެރިން ދެއްވާފައިވާ ޝަރަހަތަކާއި ދަރުސްތައް ބައްލަވާށެވެ. މި މަސައްކަތުގައި ހަވާލާ ދެވުނު މަރުޖިއުތަކާއި ބެލެވުނު ޝަރަހަތައް މި ފޮތުގެ ފަހަތުގައި ނަންގަނެވިފައި ވާނެއެވެ. އުންމީދަ ކީ މި ފޮތް މެދުވެރިކޮށް ރަސޫލު ﷲﷺ ގެ ހަދީސްފުޅުތައް އިސްލާމީ ދިވެހި މުޖުތަމައަށް ފޯރު ކޮށްދިނުމެވެ. އަދި ގިޔާމަތް ދުވަހު އަޅަމެންގެ ހެޔޮ ޢަމަލުތަކުގެ ތެރޭގައި މި މަސައްކަތް ހިމެނިގެން ދިޔުމެވެ.</p><br><h3><b>މަރުޖިއުތައް</b></h3><p class=ar>• مُتُونُ طَالِبِ العِلمِ، المُستَوَى الأَوَّلُ، لِعَبدِ المُحسِن بِن مُحَمَّد القَاسِم (ط السادسة 1439 هـ.)<p class=ind>’މުތޫނު ޠާލިބިލް ޢިލްމި‘ (އިލްމު އުނގެނޭ ދަރިވަރުގެ މަތުނުތައް) ފުރަތަމަ ބައި، ޢަބްދުލް މުޙްސިން ބިން މުޙައްމަދު އަލްޤާސިމް. (ހަވަނަ ޗާޕު، 2018 މ.)<p class=ar>• النَّهجة السَّوِيَّة فِي تَرجَمَةِ الأَربَعِينَ النَّوَوِيَّةِ، لِلشَّيخِ صَلاح الدِّين بنِ مُوسَى المَحلي.<p class=ind>ޙުސައިން ޞަލާޙުއްދީނުގެ ސާޅީސް ހަދީސް، ޙުސައިން ޞަލާޙުއްދީނު.<p class=ar>• تَرجَمَةُ الأَربَعِينَ النَّوَوِيَّةِ، لِحَسَّان بنِ عَبدِ الرَّزَّاقِ المَالدِيفِي.<p class=ind>ނަޥަޥީގެ ސާޅީސް ޙަދީޘްގެ ތަރުޖަމާ، ޙައްސާން ޢަބްދުއްރައްޒާޤް.<p class=ar>• تَرجَمَةُ القُرآن الكَرِيم بِاللُّغَةِ المَالدِيفِيَّة.<p class=ind>ކީރިތި ޤުރްއާނުގެ ދިވެހި ތަރުޖަމާ، ރައީސުލް ޖުމްހޫރިއްޔާގެ އޮފީސް.<p class=ar>• قَامُوس المَالدِيفِي، لِلأَكَادِيمِيَّةِ اللُّغَةِ المَالدِيفِيَّة.<p class=ind>ދިވެހި ބަސްފޮތް، ދިވެހި ބަހުގެ އެކެޑަމީ.<p class=ar>• سِيَرُ أَعلَامِ النُّبَلَاءِ، الجُزءُ المَفقُودُ، لِلحَافِظِ شَمسِ الدِّينِ الذَّهَبِي.<p class=ind>މަތިވެރި ބޭކަލުންގެ ހަޔާތްތައް، އަލްހާފިޒު ޝަމްސުއްދީން އައްޒަހަބީ.<p class=ar>• الحَدِيثُ الضَّعِيفُ وَحُكمُ الاحتِجَاجِ بِهِ، لِلشَّيخِ عَبدِ الكَرِيمِ بِن عَبدِ اللَّهِ الخُضَيرِ.<p class=ind>ޟައީފު ހަދީސާއި އެއިން ހުއްޖަތް ގާއިމު ކުރުމުގެ ހުކުމް، ޢަބްދުލް ކަރީމު އަލްޚުޟައިރު.<p class=ar>• صَحِيح سُنَن التِّرمِذِي، صَحِيح التَّرغِيب وَالتَّرهِيب، تَحقِيق رِيَاض الصَّالِحِين، مِشكَاة المَصَابِيح، الجَامِع الصَّغِير وَزِيَادَاتِه، التَّعلِيقَات الحِسَان عَلَى صَحِيح ابن حِبَّان؛ لِمُحَمَّد نَاصِرُ الدِّين الأَلبَانِي.<p class=ind>ސަހީހު ސުނަނު އައްތިރްމިޛީ، ސަހީހު އައްތަރްޣީބް ވައްތަރްހީބް، ތަޙްޤީޤު ރިޔާޟުއްޞާލިޙީން، މިޝްކާތުލް މަޞާބީޙް، އަލްޖާމިޢުއް ޞަޣީރި ވަޒިޔާދާތިހި، އައްތަޢުލީޤާތުލް ޙިސާން ޢަލާ ޞަޙީޙް އިބްނި ޙިއްބާން؛ މުޙައްމަދު ނާޞިރުއްދީން އަލްއަލްބާނީ.</p><br><h3><b>ޝަރަހަތައް</b></h3><p class=ar>• شَرحُ مَتن الأَربَعِينَ النَّوَوِيَّةِ فِي الأَحَادِيثِ الصَّحِيحَةِ النَّبَوِيَّةِ، لِيَحيَى بِن شَرَفِ النَّوَوِي.<p class=ind>ނަވަވީގެ 40 ހަދީސްގެ ޝަރަހަ، ޔަޙްޔާ ބިން ޝަރަފު އައްނަވަވީ.<p class=ar>• رِيَاضُ الصَّالِحِينَ مِن كَلَامِ سَيِّدِ المُرسَلِينَ، لِيَحيَى بِن<p class=ind>’ރިޔާޟުއް ޞާލިޙީން‘ (ސާލިހުންގެ ބަގީޗާ)، ޔަޙްޔާ ބިން ޝަރަފު އައްނަވަވީ.<p class=ar>• جَامِعُ العُلُومِ وَالحِكمِ فِي شَرحِ خَمسِينَ حَدِيثًا مِن جَوَامِعِ الكَلَمِ، لِلحَافِظِ اِبنِ رَجَب الحَنبَلِي.<p class=ind>’ޖާމިޢުލް ޢުލޫމި ވަލްޙިކަމް‘ އިބްނު ރަޖަބު އަލްހަންބަލީ.<p class=ar>• شَرحُ الأَربَعِينَ النَّوَوِيَّةِ، لِمُحَمَّدٍ بنِ صَالِح العُثَيمِين.<p class=ind>ނަވަވީގެ 40 ހަދީސްގެ ޝަރަހަ، މުޙައްމަދު ބިން ޞާލިޙު އަލްޢުޘައިމީން.<p class=ar>• المِنحَةُ الرَّبَّانِيَّةُ فِي شَرحِ الأَربَعِينَ النَّوَوِيَّةِ، لِصَالِح بِن فَوزَان بِن عَبدِ اللَّهِ الفَوزَان.<p class=ind>’މިންޙަތުއް ރައްބާނިއްޔާ‘ — ނަވަވީގެ 40 ހަދީސްގެ ޝަރަހަ، ޞާލިޙު ބިން ފައުޒާނު އަލްފައުޒާނު.<p class=ar>• فَتحُ القَوِيُّ المَتِينُ فِي شَرحِ الأَربَعِينَ وَتَتِمَّةِ الخَمسِينَ، لِعَبد المُحسِنِ بِن حَمد العَبَّاد البَدر.<p class=ind>’ފަތުޙުލް ޤަވިއްޔުލް މަތީނު‘ — ނަވަވީގެ 40 ހަދީސްގެ ޝަރަހަ، ޢަބްދުލް މުޙްސިނު އަލްޢައްބާދު.<p class=ar>• الرِّيَاضُ الزَّكِيَّة شَرَح الأَربَعِينَ النَّوَوِيَّة، لِعَبد الكَرِيم بِن عَبدِ اللَّهِ الخُضَير.<p class=ind>’ރިޔާޟުއް ޒަކިއްޔާ‘ — ނަވަވީގެ 40 ހަދީސްގެ ޝަރަހަ، އަބްދުލް ކަރީމު އަލްޚުޟައިރު.<p class=ar>• التُّحفَةُ الرَّبَانِيَّة فِي شَرحِ الأَربَعِينَ حَدِيثاً النَّوَوِيَّة وَمَعَهَا شَرحُ الأَحَادِيثِ الَّتِي زَادَهَا اِبنُ رَجَب الحَنبَلِي، لِإِسمَاعِيلُ بِن مُحَمَّد بِن مَاحي السّعدِي الأَنصَارِي.<p class=ind>’ތުޙުފަތުއް ރައްބާނިއްޔާ‘ — ނަވަވީގެ 40 ހަދީސްގެ ޝަރަހަ، އިސްމާޢީލު ބިން މުޙައްމަދު އަލްއަންޞާރީ.</p><br><h3><b>ޝުކުރުގެ ބަސް</b></h3><p class="ind ar">عَنْ أَبِي هُرَيْرَةَ قَالَ: قَالَ رَسُولُ اللَّهِ ﷺ: «مَنْ لَا يَشْكُرُ النَّاسَ لَا يَشْكُرُ اللَّهَ»<br>(التِّرمِذِي 1954، وَصَحَّحَهُ الأَلبَانِي فِي صَحِيحِ سُنَنِ التِّرمِذِي)<p class=ind>އަބޫ ހުރައިރާ ރިވާ ކުރެއްވިއެވެ : ރަސޫލު ﷲ ﷺ ހަދީސް ކުރައްވިއެވެ : ”މީސްތަކުންނަށް ޝުކުރު ނުކުރާ މީހަކު، ﷲ އަށް ޝުކުރެއް ނުކުރާނެއެވެ.“<p class=ind>މި ފޮތް ނިންމުމުގެ ހެޔޮ ތައުފީގު ދެއްވިކަމަށްޓަކައި، މާތް ﷲ އަށް ހަމްދާއި ޝުކުރު ކުރަމެވެ. އަދި މީގެ އިތުރަށް މި މަސައްކަތުގައި ބައިވެރިވެ، އުނދަގޫ އަރަބި ލަފުޒުތައް މާނަކޮށް، ކުށްތައް ފިލުވައި، ލިޔުން ބަލައި އިސްލާހުކޮށް، ޗާޕު ތައްޔާރުކޮށް އަދި އެ ނޫންވެސް އެކި ގޮތްގޮތުން އެހީތެރިވި އެންމެހައި ފަރާތްތަކަށް ޝުކުރު ދަންނަވަމެވެ. ﷲގެ އިޒުނަފުޅަށް ފަހު، މި މަސައްކަތް ނެރެވުނީ އެ ފަރާތްތަކުން ދެއްވި ދީލަތި އެހީގެ ސަބަބުންނެވެ. އެ ހުރިހާ ފަރާތަކުން ކޮށްދެއްވި މަސައްކަތަށް ގިނަގުނަ ދަރުމައާއި ސަވާބު ދާއިމީ ގޮތުގައި ދެއްވާށިއެވެ. މި މަސައްކަތުގައި އެއްވެސް ހެޔޮކަމެއް ވާނަމަ، އެއީ ﷲގެ ހަޒުރަތުން ލިބުނު ހެޔޮކަމެކެވެ. އަދި މި ކަމުގައި އެއްވެސް އުނިކަމެއް ވާނަމަ، އެއީ އަޅުގަނޑުމެންނާއި ޝައިތާނާގެ ފަރާތުން އައި އުނިކަމެކެވެ. އަޅަމެންގެ މާތް ނަބިއްޔާ މުޙައްމަދު ﷺ އަށާއި، އެ ނަބިއްޔާގެ އާލުންނާއި އަސްހާބުންނަށް ސަލަވާތާއި ސަލާމް ލައްވާށިއެވެ.<p class="ind ar">اللَّهُمَّ رَبَّ جِبرَائِيلَ وَمِيكَائِيلَ وَإِسرَافِيلَ، فَاطِرَ السَّمَاوَاتِ وَالأَرضِ، عَالِمَ الغَيبِ وَالشَّهَادَةِ، أَنتَ تَحكُمُ بَينَ عِبَادِكَ فِيمَا كَانُوا فِيهِ يَختَلِفُونَ، اهدِنِي لِمَا اختُلِفَ فِيهِ مِنَ الحَقِّ بِإِذنِكَ، إِنَّكَ تَهدِي مَن تَشَاءُ إِلَى صِرَاطٍ مُستَقِيمٍ.<p class=ind>”  ޔާ ﷲ އެވެ! ޖިބްރީލާއި މީކާއީލާއި އިސްރާފީލުގެ ވެރި ރައްބެވެ. އުޑުތަކާއި ބިން ފުރަތަމަ އުފެއްދެވި އިލާހެވެ. ނުފެންނަ ތަކެއްޗާއި ފެންނަ ތަކެތި ދެނެވޮޑިގެންވާ އިލާހެވެ. އިބަ އިލާހުގެ އަޅުން ޚިލާފުވެ އުޅުނު ކަންކަމުގައި ހުކުމް ކުރައްވާ ނިޔާ ކުރައްވާނީ ހަމަ އިބަ އިލާހެވެ. އެބައިމީހުން ޚިލާފުވެ އުޅުނު ކަންކަމުގައި، މި އަޅާއަށް ހައްގު ގޮތަށް އިބަ އިލާހުގެ އިޒުނަފުޅާއެކު މަގު ދައްކަވާށިއެވެ. ހަމަކަށަވަރުން އިބަ އިލާހު އިރާދަ ކުރައްވާ މީހަކަށް އިބަ އިލާހު ސީދާވެގެންވާ މަގަށް ހިދާޔަތު ދައްކަވަމުއެވެ.“<p class=ind>10 ރަމަޟާން 1441 ހ.<p class=ind>3 މޭ 2020 މ.<p class="ar leftAlign padLeftSm">أَبُو يَحيَى أَشرَافُ بنُ إِبرَاهِيمَ المَحَلِّي<p class="ar leftAlign">طالب الحديث في الجامعة الإسلامية بالمدينة المنورة</p><br><hr><br><h2 class=mid><b>އިމާމު ނަވަވީގެ މުގައްދިމާ</b></h2><h2 class="ar mid">بِسمِ اللهِ الرَّحمَنِ الرَّحِيمِ</h2><p class="ind ar">الحَمدُ لِلَّهِ رَبِّ العَالَمِينَ. قَيُّومِ السَّمَاوَاتِ وَالأَرَضِينَ. مُدَبِّرِ الخَلَائِقِ أَجمَعِينَ. بَاعِثِ الرُّسُلِ – صَلَوَاتُهُ وَسَلَامُهُ عَلَيهِم – إِلَى المُكَلَّفِينَ، لِهِدَايَتِهِم وَبَيَانِ شَرَائِعِ الدِّينِ. بِالدَّلَائِلِ القَطعِيَّةِ وَوَاضِحَاتِ البَرَاهِينِ. أَحمَدُهُ عَلَى جَمِيعِ نِعَمِهِ. وَأَسأَلُهُ المَزِيدَ مِن فَضلِهِ وَكَرَمِهِ. وَأَشهَدُ أَن لَا إِلَهَ إِلَّا اللَّهُ الوَاحِدُ القَهَّارُ، الكَرِيمُ الغَفَّارُ. وَأَشهَدُ أَنَّ سَيِّدَنَا مُحَمَّدًا عَبدُهُ وَرَسُولُهُ، وَحَبِيبُهُ وَخَلِيلُهُ أَفضَلُ المَخلُوقِينَ، المُكَرَّمُ بِالقُرآنِ العَزِيزِ، المُعجِزَةِ المُستَمِرَّةِ عَلَى تَعَاقُبٍ السِّنِينَ، وَبِالسُّنَنِ المُستَنِيرَةِ لِلمُستَرشِدِينَ، المَخصُوصُ بِجَوَامِعَ الكَلِمِ وَسَمَاحَةِ الدِّينِ. صَلَوَاتُ اللَّهِ وَسَلَامُهُ عَلَيهِ وَعَلَى سَائِرِ النَّبِيِّينَ وَالمُرسَلِينَ، وَآلِ كُلٍّ وَسَائِرِ الصَّالِحِينَ.<p class="ind ar">أَمَّا بَعدُ: فَقَدَ رُوِّينَا عَن عَلِيٍّ بِن أَبِي طَالِبٍ، وَعَبدِ اللَّهِ بنِ مَسعُودٍ، ومُعَاذِ بنِ جَبَلٍ، وَأَبِي الدَّردَاءِ، وَابنِ عُمَرَ، وَابنِ عَبَّاسٍ، وَأَنَسِ بنِ مَالِكٍ، وَأَبِي هُرَيرَةَ، وَأَبِي سَعِيدٍ الخُدرِيِّ رَضِيَ اللَّهُ عَنهُم، مِن طُرُقٍ كَثِيرَاتٍ بِرِوَايَاتٍ مُتَنَوِّعَاتٍ، أَنَّ رَسُولَ اللَّهِ ﷺ قَالَ: «مَن حَفِظَ عَلَى أُمَّتِي أَربَعِينَ حَدِيثًا مِن أَمرِ دِينِهَا بَعَثَهُ اللَّهُ يَومَ القِيَامَةِ فِي زُمرَةِ الفُقَهَاءِ وَالعُلَمَاءِ» وَفِي رِوَايَةٍ: «بَعَثَهُ اللَّهُ فَقِيهًا عَالِمًا» وَفِي رِوَايَةِ أَبِي الدَّردَاءِ: «وَكُنتُ لَهُ يَومَ القِيَامَةِ شَافِعًا وَشَهِيدًا» وَفِي رِوَايَةِ ابنِ مَسعُودٍ: «قِيلَ لَهُ: ادخُل مِن أَيِّ أَبوَابِ الجَنَّةِ شِئتَ» وَفِي رِوَايَةِ ابنِ عُمَر: «كُتِبَ فِي زُمرَةِ العُلَمَاءِ وَحُشِرَ فِي الشُّهَدَاءِ»<p class="ind ar">وَاتَّفَقَ الحُفَّاظُ عَلَى أَنَّهُ حَدِيثٌ ضَعِيفٌ وَإِن كَثُرَت طُرُقُهُ، وَقَد صَنَّفَ العُلَمَاءُ رَضِيَ اللهُ عَنهُم فِي هَذَا البَابِ مَا لَا يُحصَى مِن المُصَنَّفَاتِ، فَأَوَّلُ مَن عَلِمتُهُ صَنَّفَ فِيهِ عَبدُ اللَّهِ بنُ المُبَارَكِ، ثُمَّ مُحَمَّدُ بنُ أَسلَمَ الطُّوسِيُّ العَالِمُ الرَّبَّانِي، ثُمَّ الحَسَنُ بنُ سُفيَانَ النَّسَائِيُّ، وَأَبُو بَكرٍ الآجُرِّيُّ، وَأَبُو بَكرٍ مُحَمَّدٌ بنُ إِبرَاهِيمَ الأَصفَهَانِيُّ، والدَّارَقُطنِيُّ، وَالحَاكِمُ، وَأَبُو نُعَيم، وَأَبُو عَبدِ الرَحمَنِ السُّلَمِيُّ، وَأَبُو سَعِيدٍ المَالِينِيُّ، وَأَبُو عُثمَانَ الصَّابُونِيُّ، وَعَبدُ اللَّهِ بنُ مُحَمَّدٍ الأَنصَارِي، وَأَبُو بَكرٍ البَيهَقِيُّ، وَخَلَائِقُ لَا يُحصَونَ مِنَ المُتَقَدِّمِينَ وَالمُتَأَخِّرِينَ.<p class="ind ar">وَقَد اِستَخَرتُ اللَّه تَعَالَى فِي جَمعِ أَربَعِينَ حَدِيثًا اِقتِدَاءًا بِهَؤُلَاءِ الأَئِمَّةِ الأَعلَامِ وَحُفَّاظِ الإِسلَامِ. وَقَد اِتَّفَقَ العُلَمَاءُ عَلَى جَوَازِ العَمَلِ بِالحَدِيثِ الضَّعِيفِ فِي فَضَائِلِ الأَعمَالِ، وَمَعَ هَذَا فَلَيسَ اِعتِمَادِي عَلَى هَذَا الحَدِيثِ، بَل عَلَى قَولِهِ ﷺ فِي الأَحَادِيثِ الصَّحِيحَةِ: «لِيُبَلِّغِ الشَّاهِدُ مِنكُم الغَائِبَ» وَقَولِهِ ﷺ: «نَضَّرَ اللَّهُ اِمرَأً سَمِعَ مَقَالَتِي فَوَعَاهَا فَأَدَّاهَا كَمَا سَمِعَهَا»<p class="ind ar">ثُمَّ مِنَ العُلَمَاءَ مَن جَمَعَ الأَربَعِينَ فِي أُصُولِ الدِّينِ، وَبَعضُهُم فِي الفُرُوعِ، وَبَعضُهُم فِي الجِهَادِ، وَبَعضُهُم فِي الزُّهدِ، وَبَعضُهُم فِي الخُطَبِ، وَكُلّهَا مَقَاصِد صَالِحَة، رَضِيَ اللَّهُ عَن قَاصِدِيهَا. وَقَد رَأَيتُ جَمعَ أَربَعِينَ أَهَمَّ مِن هَذَا كُلِّهِ، وَهِيَ أَربَعُونَ حَدِيثًا مُشتَمِلَةً عَلَى جَمِيعِ ذَلِكَ، وَكُلُّ حَدِيثٍ مِنهَا قَاعِدَةٌ عَظِيمَةٌ مِن قَوَاعِدِ الدِّينِ، وَقَد وَصَفَهُ العُلمَاءَ بِأَنَّ مَدَارَ الإِسلَامِ عَلَيهِ، أَو نِصفَ الإِسلَامِ، أَو ثُلُثَهُ، أَو نَحوَ ذَلِكَ.<p class="ind ar">ثُمَّ أَلتَزِمُ فِي هَذِهِ الأَربَعِينَ أَن تَكُونَ صَحِيحَةً وَمُعظَمُهَا فِي صَحِيحَي البُخَارِيِّ وَمُسلِمٍ، وَأَذكُرُهَا مَحذُوفَة الأَسَانِيد، لِيَسهُلَ حِفظُهَا وَيَعُمَّ الإِنتِفَاعُ بِهَا إِن شَاءَ اللَّهُ تَعَالَى. ثُمَّ أُتبِعُهَا بِبَابٍ فِي ضَبطِ خَفِيِّ أَلفَاظِهَا.<p class="ind ar">وَيَنبَغِي لِكُلِّ رَاغِبٍ فِي الآخِرَةِ أَن يَعرِفَ هَذِهِ الأَحَادِيثَ لِمَا اِشتَمَلَت عَلَيهِ مِن المُهِمَّاتِ، وَاحتَوَت عَلَيهِ مِن التَّنبِيهِ عَلَى جَمِيعِ الطَّاعَاتِ، وَذَلِكَ ظَاهِرٌ لِمَن تَدَبَّرَهُ، وَعَلَى اللَّهِ اِعتِمَادِي، وَإِلَيهِ تَفوِيضِي وَاِستِنَادِي، وَلَهُ الحَمدُ والنِّعمَةُ، وَبِهِ التَّوفِيقُ وَالعِصمَة.<p class=ind>އެންމެހައިހަަމްދު ތައުރީފާއި ސަނާއެއް ހައްގުވަނީ އާލަމްތަކުގެ ވެރި ރައްބު ﷲއަށެވެ. އެ އިލާހީ އުޑުތަކާއި ބިންތަކުގެ މައްޗަށް ގައްޔޫމުވަންތަ (ގާއިމުވެވޮޑިގެންވާ) އިލާހެވެ. އެންމެހައި ޚަލްގުކުންގެ ކަންތައްތައް ތަދުބީރު ކުރައްވާ އިލާހެވެ. މުކައްލަފުންގެ ގާތަށް ރަސޫލުން ފޮނުއްވި އިލާހެވެ. ﷲގެ ސަލަވާތާއި ސަލާމް އެ ރަސޫލުންނަށް ލައްވާށިއެވެ. އެ ރަސޫލުން، އެ މުކައްލަފުންގެ ގާތަށް ފޮނުއްވީ ކަނޑައެޅިގެންވާ ސާފު ދަލީލުތަކާއި ފާޅުވެގެންވާ ބުރުހާންތަކުން އެބައިމީހުންނަށް ހިދާޔަތް ދެއްކެވުމަށާއި، ދީނުގެ ޝަރީއަތް ބަޔާން ކޮށްދެއްވުމަށެވެ. ﷲ ދެއްވި އެންމެހައި ނިއުމަތްތަކަށް އެ އިލާހަށް ހަމްދު ކުރަމެވެ. އަދި އެ އިލާހުގެ ފަޟްލުވަންތަކަމާއި ދީލަތިވަންތަކަމުން އިތުރަށް ދެއްވުމަށް ވެސް އެދި ދަންނަވަމެވެ. ﷲ ފިޔަވައި (އަޅުކަން ހައްގުވާ) އެހެން އެއްވެސް އިލާހަކު ނުވާކަމަށް އަޅު ހެކިވަމެވެ. އެ އިލާހީ އެއްކައުވަންތަ ގައްހާރުވަންތަ (ބާރުވެރިވަންތަ  ) އިލާހެވެ. ދީލަތިވަންތަ ޣައްފާރުވަންތަ (ގިނަގިނައިން ފާފަ ފުއްސަވާ ) އިލާހެވެ. އަދި އަޅަމެންގެ ސާހިބާ މުޙައްމަދުގެފާނީ ﷲގެ އަޅާ އަދި ރަސޫލާ ކަމަށް އަޅު ހެކިވަމެވެ. އަދި އެ ނަބިއްޔާއީ، އެ އިލާހުގެ (  ލޯބިވެ ވޮޑިގެންވާ  ) ހަބީބު އަދި (މިތުރު  ) ޚަލީލެވެ. މަޚްލޫގުންގެ ތެރެއިން އެންމެ ހެޔޮވެގެންވާ ފަރާތެވެ. އެ ނަބިއްޔާއަށް ވަނީ އިއްޒަތްތެރި ގުރްއާން ލިބުމުގެ ޝަރަފު ދެއްވާފައެވެ. އެއީ ހުރިހާ ޒަމާންނަކަށްމެ ،ދެމިހުންނާނެ މުއުޖިޒާތެކެވެ. އަދި ތެދުމަގު ލިބުމަށް އެދޭ ބަޔަކަށް އަލިކޮށްދެނިވި ސުންނަތް ވެސް ވަނީ އެ ނަބިއްޔާއަށް ދެއްވާފައެވެ. ޖަވާމިއުލް ކަލިމި (އެބަހީ: އިބާރާތްތައް ކުރު، އެކަމަކު މާނަ ފުން ބަސްފުޅުތައް) އަދި ފަސޭހަވެގެންވާ ދީނުން އެ ނަބިއްޔާ ވަނީ ޚާއްސަ ކުރެއްވިފައެވެ. ﷲގެ ސަލަވާތާއި ސަލާމް ނަބިއްޔާއަށް ލައްވާށިއެވެ. އަދި އެންމެހައި ނަބިއްޔުންނާއި ރަސޫލުންނަށާއި، އެ ބޭކަލުންގެ އާލުންނަށާއި އެންމެހައި ސާލިހުންނަށް ވެސް ސަލަވާތާއި ސަލާމް ލައްވާށިއެވެ.<p class=ind>އެއަށްފަހު ދަންނާށެވެ. ފަހެ ހަމަކަށަވަރުން، ޢަލީ ބިން އަބީ ޠާލިބާއި، ޢަބްދު  ﷲ ބިން މަސްޢޫދާއި، މުޢާޛު ބިން ޖަބަލާއި، އަބުއްދަރްދާއާއި، އިބްނު ޢުމަރާއި، އިބްނު ޢައްބާސާއި، އަނަސް ބިން މާލިކާ އަދި އަބޫ ހުރައިރާ، —މި އެންމެހައި ސަހާބީންނަށް ﷲ ތައާލާ ރުއްސުން ލައްވާށިއެވެ— މި ސަހާބީންގެ އަރިހުން އެތައް ސަނަދުތަކަކުން އަދި ތަފާތު ރިވާޔަތްތަކުން އަހަރުމެންނާ ހަމައަށް (މި ހަދީސްތައް) އައިސްފައި ވެއެވެ. ރަސޫލު ﷲﷺ ހަދީސް ކުރެއްވިއެވެ: ”ދީނާ ގުޅޭ ކަންކަމުގައި، ތިމަން ނަބިއްޔާގެ އުންމަތަށް 40 ހަދީސް ހިފްޒުކޮށްދީފި (ރައްކާތެރިކޮށް ފޯރުކޮށްދީފި ) މީހަކު، ގިޔާމަތް ދުވަހު ﷲ އޭނާ ނެރުއްވާނީ ފަގީހުންނާއި އިލްމުވެރިންގެ ޖަމާއަތުގެ ތެރެއިންނެވެ.“ އަދި އެހެން ރިވާޔަތެއްގައި ވެއެވެ: ”ގިޔާމަތް ދުވަހު ﷲ އެ މީހަކު ނެރުއްވާނީ ފަގީހެއް އަދި އިލްމުވެރިއެއްގެ ގޮތުގައެވެ.“ އަދި އަބުއްދަރްދާގެ ރިވާޔަތުގައި ވެއެވެ: ”އަދި ގިޔާމަތް ދުވަހު އެ މީހަކަށް ޓަކައި ޝަފާއަތްތެރިއަކު އަދި ހެކިވެރިޔަކު ކަމުގައި ތިމަން ނަބިއްޔާ ވާނަމެވެ.“ އަދި އިބްނު މަސްޢޫދުގެ ރިވާޔަތުގައި ވެއެވެ: ”  އެ މީހަކަށް ބުނެވޭނެއެވެ: ސުވަރުގޭގެ ދޮރުކޮޅުތަކުން ތިބާ ބޭނުން ދޮރުކޮޅަކުން ވަންނާށެވެ.“ އަދި އިބްނު ޢުމަރުގެ ރިވާޔަތުގައި ވެއެވެ: ”އިލްމުވެރިންގެ ޖަމާއަތުގެ ތެރޭގައި އެ މީހަކު ލިޔުއްވޭނެއެވެ. އަދި ޝަހީދުންގެ ޖަމާއަތުގެ ތެރޭގައި އޭނާ މަހުޝަރު ކުރެވޭނެއެވެ.“<p class=ind>މި ހަދީސް ރިވާކުރެވުނު މަގުތައް ގިނަވުމާއެކު ވެސް، މިއީ ޟައީފު ހަދީސެއްކަމަށް ހާފިޒުން (ހަދީސް އިލްމުވެރިން) ވަނީ އިއްތިފާގުވެފައެވެ. [ނޯޓު: މިއީ މާ ފަސޭހަކޮށް އިމާމު ނަވަވީއަށް ވިދާޅުވެވުނު ބަސްފުޅެއް ކަމަށް، ޝައިޚު ޢަބްދުލް ކަރީމު އަލްޚުޟައިރު ވިދާޅުވިއެވެ. ސަބަބަކީ، ޚިލާފު ހުރި މައްސަލައެއްގައި އިލްމުވެރިން އިއްތިފާގުވެފައި ވާކަމަށް ވިދާޅުވެވިފައިވާތީއެވެ. ޟައީފު ހަދީސާއި އެއިން ހުއްޖަތް ގާއިމު ކުރުމުގެ ހުކުމް (ސ 259) މި ފޮތުގައި ޝައިޚު އަލްޚުޟައިރު ވިދާޅުވެފައި ވެއެވެ: ޟައީފު ހަދީސަށް ޢަމަލު ކުރުމުގެ މައްސަލައިގައި އިލްމުވެރިން ވަނީ ޚިލާފުވެފައެވެ. އެއްބައި އިލްމުވެރިން ދެކިލައްވާ ގޮތުގައި، އެއްވެސް ގޮތަކަށް ޟައީފު ހަދީސަށް ޢަމަލެއް ނުކުރެވޭނެއެވެ. އެއީ ޝަރުއީ ހުކުމްތަކުގައި ވިޔަސް އަދި ފަޟާއިލުލް އަޢުމާލު ކަމުގައި ވިޔަސްމެއެވެ. އަދި ޟައީފު ހަދީސްތަކަށް ބޭނުން ނުޖެހި، ސައްހަ ހަދީސްތަކުން މުސްލިމަކަށް ފުދޭނެއެވެ. މި ގޮތަށް ދެކެލެއްވީ: އިމާމު މުސްލިމު، އަބޫ ޒުރްޢާ އައްރާޒީ، އަބޫ ޙާތިމު އައްރާޒީ، އިބްނު ޙިއްބާނު، އިބްނު ޙަޒްމު، އިބްނު ތައިމިއްޔާ، އައްޝައުކާނީ، އަޙްމަދު މުޙައްމަދު ޝާކިރު، މުޙައްމަދު ނާޞިރުއްދީން އަލްއަލްބާނީ، އަދި އެ ނޫން ވެސް އިލްމުވެރިންނެވެ. އަނެއް ރައުޔަކީ، ޝަރުއީ ހުކުމްތަކުގައި ޟައީފު ހަދީސަށް ޢަމަލުކުރުން ހުއްދަ ނުވެފައި، އެކަމަކު ފަޟާއިލުލް އަޢުމާލުގައި ޢަމަލުކުރުން ހުއްދަވުމެވެ. އަދި މިއީ ޖުމްހޫރުންގެ ވެސް ރައުޔެވެ. މި ގޮތަށް ޟައީފު ހަދީސަށް ޢަމަލު ކުރުމުގައި ފުރިހަމަ ވާންޖެހޭ ޝަރުތުތަކެއް ވެއެވެ. އެ ގޮތުން: އެ ހަދީސަކީ ވަރަށް ބަލިކަށި ހަދީސަކަށްވެގެން ނުވުމެވެ. އަދި އިސްލާމީ ޝަރީޢަތުގައި ސާބިތުވެފައިވާ އަސްލެއް އެ ޢަމަލެއްގައި އޮތުމެވެ. އަދި އެ ހަދީސަކީ ޟައީފު ހަދީސެއްކަން ދެނެހުރުމާއެކު، އެއީ ނަބިއްޔާއަށް ނިސްބަތްވެގެންވާ ސާބިތު ހަދީސެއްކަމަށް ގަބޫލު ނުކުރުމެވެ. މި ގޮތަށް ދެކިލެއްވީ: ސުފްޔާނު އައްޘައުރީ، ޢަބްދު ﷲ ބިން އަލްމުބާރަކު، އަބްދުއްރަޙްމާނު ބިން މަހްދީ، ސުފްޔާނު ބިން ޢުޔައިނާ، އަޙްމަދު ބިން ޙަންބަލު، އިބްނު ޢަބްދިލް ބައްރު، އިބްނު ޤުދާމާ، އައްނަވަވީ، އިބްނު ކަޘީރު، އައްސުޔޫޠީ، އަދި އެ ނޫން ވެސް އިލްމުވެރިންނެވެ. އެހެން ނަމަވެސް މި ޝަރުތުތައް ތަންފީޒު ކުރުމަކީ އުނދަގޫ ކަމެކެވެ. އެ ގޮތުން ފުރަތަމަ ޝަރުތައް ބަލާ ނަމަ، ގިނަ މީހުންނަށް ވަރަށް ބަލިކަށި ހަދީސް ދެނެގަންނާކަށް ނޭނގޭނެއެވެ. ދެވަނަ ޝަރުތުގައިވާ ގޮތުން ޝަރީއަތުގައި އަމަލަކަށް އަސްލެއް ވާނަމަ، ބަލިކަށި ހަދީސަކަށް ބޭނުމެއް ނުޖެހޭނެއެވެ. އަދި ތިންވަނަ ޝަރުތުގައި ވެސް، ސާބިތު ހަދީސެއް ނޫންކަމަށް ދެކެވޭނީ އެކަން ދެނެގަނެވޭނެވަރުގެ ބަޔަކަށެވެ. މީގެ އިތުރުން، ނޭނގޭ ބަޔަކަށް ހީވާނީ މިއީ ހައްތަހާވެސް ސާބިތު ސައްހަ ހަދީސްތަކާއި ސުންނަތްކަމަށެވެ.] އަދި ހަމަކަށަވަރުން، އިލްމުވެރިން ވަނީ މި ބާބުގައި (އެބަހީ: 40 ހަދީސް އެއްކުރުމުގައި) އަދަދު ނުކުރެވޭހައި ގިނަ ފޮތްތައް ލިޔުއްވާފައެވެ. ﷲ ތައާލާ އެ އެންމެހައި ބޭކަލުންނަށް ރުއްސުން ލައްވާށިއެވެ. އަދި އަހަރެންނަށް އެނގިފައިވާ ގޮތުގައި، މި ގޮތަށް ފުރަތަމަ ލިޔުއްވީ ޢަބްދު ﷲ ބިން އަލްމުބާރަކު، ދެން ރައްބާނީ އިލްމުވެރިޔަކު ކަމުގައިވާ މުޙައްމަދު ބިން އަސްލަމް އައްޠޫސީ، ދެން އަލްޙަސަން ބިން ސުފްޔާން އައްނަސާއީއާއި، އަބޫ ބަކުރު އަލްއާޖުއްރީއާއި، އަބޫ ބަކުރު ބިން އިބްރާހީމް އަލްއަޞްފަހާނީއާއި، ދާރަޤުޠުނީއާއި، އަލްޙާކިމުއާއި، އަބޫ ނުޢައިމުއާއި، އަބޫ ޢަބްދުއްރަޙްމާނު އައްސުލަމީއާއި، އަބޫ ސަޢީދު އަލްމާލީނީއާއި، އަބޫ ޢުޘްމާނު އައްޞާބޫނީއާއި، ޢަބްދު ﷲ ބިން މުޙައްމަދު އަލްއަންޞާރީއާއި، އަބޫ ބަކުރު އަލްބައިހަޤީ އަދި (މީގެ އިތުރަށް) އިހާއި ފަހުގެ (އިލްމުވެރިންގެ) ތެރެއިން ވެސް އަދަދު ނުކުރެވޭހައި ގިނަ ބަޔެކެވެ.<p class=ind>އަދި ހަމަކަށަވަރުން، މި މަތިވެރި އިމާމުންނާއި އިސްލާމް ދީން (ރައްކާ ކޮށްދެއްވި) ހާފިޒުންނާ ތަބާވުމުގެ ގޮތުން، އަހަރެން 40 ހަދީސް އެއްކުރަން (ގަސްދުކޮށް)، ﷲ ތައާލާއަށް އިސްތިޚާރާ (އެބަހީ: ކުރަން އުޅޭ ކަމެއްގައި މަގުދައްކަވައި ދެއްވުމަށްއެދި ދުއާ) ކުރީމެވެ. އަދި ހަމަކަށަވަރުން، ފަޟާއިލުލް އަޢުމާލުގައި (އެބަހީ: ހެޔޮ ޢަމަލުތައް ކުރުމަށް ހިތްވަރު ދިނުމުގައި) ޟައީފު ހަދީސަށް ޢަމަލުކުރުން ހުއްދަކަމާމެދު އިލްމުވެރިން ވަނީ އިއްތިފާގުވެފައެވެ. ކަން މިހެން އޮތް ކަމުގައި ވިޔަސް، އަހަރެން މި ބަރޯސާ ވަނީ (ކުރިން މި ދެންނެވުނު  ޟައީފު ) ހަދީސަކަށް ނޫނެވެ. އެހެނެއްކަމަކު، މި ބަރޯސާ ވަނީ ސައްހަ ހަދީސްގެ ތެރެއިންވާ ނަބިއްޔާ ﷺ ގެ މި ބަސްފުޅަށެވެ: <span class=ar>«لِيُبَلِّغِ الشَّاهِدُ مِنكُم الغَائِبَ» (البُخَارِيُّ 105) </span>”ތިޔަބައިމީހުންގެ ތެރެއިން (ހާޒިރުގައި ހުރެ  ) ހެކިވާ މީހާ، ފަހެ ހާޒިރުގައި ނެތް މީހާއަށް (ތިމަން ނަބިއްޔާގެ ބަސްފުޅު) ފޯރުކޮށް ދޭށެވެ.“ އަދި ނަބިއްޔާގެ މި ބަސްފުޅަށެވެ: <span class=ar>«نَضَّرَ اللَّهُ اِمرَأً سَمِعَ مَقَالَتِي فَوَعَاهَا فَأَدَّاهَا كَمَا سَمِعَهَا» (التِّرمِذِيُّ 2657، 2568، وَصَحَّحَهُ الأَلبَانِي)</span> ”ތިމަން ނަބިއްޔާގެ ބަސްފުޅު އަޑު އަހައި، އެ ރަނގަޅަށް ވިސްނި، ދެން އެ ބަސްފުޅު އަޑު އެހި ގޮތަށް (އެހެން މީހަކަށް) ފޯރުކޮށްދީފި މީހާގެ މޫނު އުޖާލާ ކުރައްވާށިއެވެ.“<p class=ind>ފަހެ، (އެކި މައުޟޫތަކާ ގުޅޭ ގޮތުން) އިލްމުވެރިން ވަނީ 40 ހަދީސް އެއްކުރައްވާފައެވެ. އެ ގޮތުން ދީނުގެ އުސޫލުތަކާއި، ފަރުއީ މައްސަލަތަކާއި، ޖިހާދާއި، ޒުހުދާއި، އަދަބު އަޚުލާގާއި، ޚުތުބާތަކާއި ގުޅޭ ގޮތުން އިލްމުވެރިން ލިޔުއްވިއެވެ. އަދި މިއީ މުޅިން ވެސް ހެޔޮލަފާ ރަނގަޅު މަގުސަދުތަކެވެ. އެ ގޮތަށް ގަސްދު ކުރެއްވި އެންމެހައި އިލްމުވެރިންނަށް ﷲ ތައާލާ ރުއްސުން ލައްވާށިއެވެ. އަދި ހަމަކަށަވަރުން، ބަޔާންވެ ދިޔަ ހުރިހާ ކަމަކަށްވުރެ މުހިންމު ކަމެއް ކަމުގައި އަހަރެންނަށް ފެނުނީ، އެ ހުރިހާ ކަމެއް ޝާމިލުވެގެންވާ 40 ހަދީސް އެއްކުރުމެވެ. އެހެނީ، އެއިން ކޮންމެ ހަދީސްކީ ދީނުގެ އަސްލުތަކުގެ ތެރެއިން ބޮޑު އަސްލެކެވެ. އަދި އެއިން ކޮންމެ ހަދީސްއްގެ މައްޗަށް މުޅި ދީން ވަށައިގެން ދައުރުވާ ކަމަށް، ނުވަތަ އެއީ ދީނުގެ ދެބައި ކުޅަ އެއްބައި ކަމަށް، ނުވަތަ ތިންބައި ކުޅަ އެއްބައި ކަމަށް، ނުވަތަ މި ނޫން ވެސް ގޮތްގޮތަށް އިލްމުވެރިން ވަނީ ސިފަ ކުރައްވާފައެވެ.<p class=ind>ފަހެ، މި 40 ހަދީސް އެއްކުރުމުގައި އަހަރެން މި ކަނޑައެޅީ، އެއީ ސައްހަ ހަދީސްތަކެއް ކަމުގައި ވުމަށެވެ. އަދި އޭގެ ބޮޑުބައި ވަނީ ސަހީހު ބުޚާރީ އަދި މުސްލިމުގައެވެ. މި ހަދީސްތައް ހިމަނާފައި ވާނީ ސަނަދާއި ނުލައެވެ. އެއީ ﷲ ތައާލާގެ އިރާދަފުޅުން، މި ހަދީސްތައް ހިތުދަސް ކުރުމަށް ފަސޭހަ ކުރުމަށާއި، މި ހަދީސްތަކުން ކުރާ ފައިދާ އާންމުވެގެން ދިޔުމަށެވެ. ދެން މި ހަދީސްތައް ގެނައުމަށް ފަހު، އޭގެން މާނަ ފޮރުވިފައިވާ ލަފުޒުތައް ބަޔާން ކުރުމަށް ބާބެއް ގެންނާނަމެވެ. [ނޯޓު: އެ ބާބު ހިމެނިފައި ވަނީ ނަވަވީގެ ޝަރަހައިގައެވެ. މި ފޮތަކު ނޫނެވެ.]<p class=ind>އާޚިރަތަށް އެދޭ ކޮންމެ މީހަކު މި ހަދީސްތައް ދެނެގަތުން މުހިންމެވެ. އެއީ މި ހަދީސްތަކުގައި މުހިންމު އެތައް ކަމެއް ޝާމިލުވެފައި ވާތީއާއި، ﷲ އަށް ކިޔަމަންތެރިކަން އަދާކުރެވޭ އެންމެހައި ގޮތްތަކަށް ސަމާލުކަން ގެނެސްފައި ވާތީއެވެ. އެއާމެދު ވިސްނައި ފިކުރުކޮށްފި މީހަކަށް އެކަން ހާމަވެގެން ދާނެއެވެ. (މި ކަމުގައި) އަހަރެން ބަރޯސާ ވަނީ ﷲއަށެވެ. އަދި އަހަރެން ވަކީލުކޮށް އިތުބާރު ކުރަނީ އެ އިލާހަށެވެ. އަދި އެންމެހައި ހަމްދާއި ނިއުމަތް ވަނީ އެ އިލާހަށެވެ. އަދި ތައުފީގު ދެއްވުމާއި، ކުށްތަކުން ސަލާމަތްވުން ވަނީ ވެސް އެ އިލާހުގެ ހަޒުރަތުންނެވެ.</div><br><br><hr><br><div class="mid en tellUs"><p>Follow us: <a href=http://fb.me/hadithmvOfficial>Facebook</a> - <a href=https://rebrand.ly/hmvViber>Viber</a> - <a href=http://t.me/hadithmv>Telegram</a> - <a href=https://instagram.com/hadithmv>Instagram</a> - <a href=https://twitter.com/hadithmv>Twitter</a><p>Contact: <a href=http://m.me/hadithmvOfficial>Messenger</a> - <a href=tel:+9607727960>Viber</a> - <a href=http://t.me/hadithmvAdmin>Telegram</a> - <a href=http://wa.me/message/IVXJAT4EBQ35C1>WhatsApp</a> - <a href=mailto:yahyasdadmv@gmail.com>Email</a><p>- Back to the <b><a href=https://hadithmv.github.io>Main Site</a></b> -</div><br></div><script defer src="https://www.googletagmanager.com/gtag/js?id=G-HL24Q9NN24"></script><script defer>function gtag(){dataLayer.push(arguments)}window.dataLayer=window.dataLayer||[],gtag("js",new Date),gtag("config","G-HL24Q9NN24")</script>