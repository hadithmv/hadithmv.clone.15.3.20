const kunnaasha_DB=[["1","ފެން އިސްރާފު ކުރުން","އަޝްރާފު","14/6/21",'ފެނަކީ ﷲ ސުބްޙާނަހޫ ވަތަޢާލާ ދެއްވި ވަރަށްވެސް ބޮޑު ނިޢުމަތެކެވެ. އަދި އެ ނިޢުމަތް ހިފަހައްޓަވައިފި ނަމަ، އަޅަމެންނަށް ފެން ދެއްވާނޭ އިތުރު އެއްވެސް ފަރާތެއް ނުވާނެކަން ކަށަވަރެވެ.\nކީރިތި ޤުރްއާނުގައި މާތް ﷲ ވަޙީ ކުރައްވާފައި ވެއެވެ: ﴿وَأَنزَلْنَا مِنَ السَّمَاءِ مَاءً بِقَدَرٍ فَأَسْكَنَّاهُ فِي الْأَرْضِ ۖ وَإِنَّا عَلَىٰ ذَهَابٍ بِهِ لَقَادِرُونَ ١٨﴾ سورة المؤمنون.\nމާނައީ: ”އަދި ތިމަން އިލާހު، ވަކި މިންވަރަކަށް އުޑުން ފެންބާވައިލެއްވީމެވެ. ފަހެ، އެ ފެން ތިމަން އިލާހު ބިމުގައި ހަރުލެއްވީމެވެ. އަދި ހަމަކަށަވަރުން، އެ ފެން (ތިޔަބައިމީހުންނަށް އަތުނުވާ ހިސާބަށް) ގެންދެވުމަށް، ތިމަން އިލާހު ކުޅަދުންވަންތަވެ ވޮޑިގެންވަމެވެ.“\n﴿قُلْ أَرَأَيْتُمْ إِنْ أَصْبَحَ مَاؤُكُمْ غَوْرًا فَمَن يَأْتِيكُم بِمَاءٍ مَّعِينٍ ٣٠﴾ سورة الملك.\nމާނައީ: ”އިބަ ނަބިއްޔާ ވިދާޅުވާށެވެ! ތިޔަބައިމީހުން ނިކަން ޚަބަރު ދީބަލާށެވެ. ތިޔަބައިމީހުން (ބޭނުންކުރާ) ފެން އަޑިޔަށް ހިނދިއްޖެނަމަ، ހިނގަހިނގާ ހުންނަ ފެނެއް ތިޔަބައިމީހުންނަށް ގެނެސްދޭހުނީ ފަހެ ކާކުހެއްޔެވެ؟“\nއަދި މާތް ﷲ ދެއްވި ނިޢުމަތްތަކާމެދު އިހުމާލުވެ ފަރުވާ ކުޑަކުރުމަކީ ފާފައެކެވެ. ކީރިތި ޤުރްއާނުގައި މާތް ﷲ ވަޙީ ކުރައްވާފައި ވެއެވެ: ﴿إِنَّ الْمُبَذِّرِينَ كَانُوا إِخْوَانَ الشَّيَاطِينِ ۖ وَكَانَ الشَّيْطَانُ لِرَبِّهِ كَفُورًا ٢٧﴾ سورة الإسراء.\nމާނައީ: ”ހަމަކަށަވަރުން އިސްރާފުކުރާ މީހުންނީ، ޝައިޠާނުންގެ އަޚުން ކަމުގައިވެއެވެ.“\n﴿...وَلَا تُسْرِفُوا ۚ إِنَّهُ لَا يُحِبُّ الْمُسْرِفِينَ ١٤١﴾ سورة الأنعام.\nމާނައީ: ”...އަދި ތިޔަބައިމީހުން އިސްރާފު ނުކުރާށެވެ! އެހެނީ ހަމަކަށަވަރުން އިސްރާފު ކުރާ މީހުންދެކެ އެ އިލާހު ލޯބިވެވޮޑިގެނެއް ނުވެއެވެ.“\nފަހެ، މި ކަމަކީ ﷲ ސުބްޙާނަހޫ ވަތަޢާލާ ނުރުއްސަވާ ކަމެއްކަން އެނގުމަށް ފަހު، މުސްލިމުން މި ފަދަ ކަންކަމުން ދުރުވެގަންނަން ޖެހޭނެއެވެ. ޤުދުރަތީ ގޮތުން ހިނގަހިނގާ ހުރި ކޯރަކުން ފެން އިސްރާފު ކުރުން ނަހީވެގެން ވާއިރު، ބުރަ މަސައްކަތުން އެކުލަވާލެވިފައިވާ މެކޭނިކަލް ނިޒާމަކުން ފެން އިސްރާފުކުރުން ހެޔޮ ވާނީ ކިހިނަކުންތޯއެވެ؟\nعَنْ عَبْدِ اللَّهِ بْنِ عَمْرٍو، أَنَّ رَسُولَ اللَّهِ ﷺ مَرَّ بِسَعْدٍ وَهُوَ يَتَوَضَّأُ، فَقَالَ: "مَا هَذَا السَّرَفُ؟". فَقَالَ: أَفِي الْوُضُوءِ إِسْرَافٌ؟ قَالَ: "نَعَمْ، وَإِنْ كُنْتَ عَلَى نَهَرٍ جَارٍ". (ابن ماجه 25)\nމާނައީ: ޢަބްދު ﷲ ބިން ޢަމްރުގެ އަރިހުން ރިވާވެގެންވެއެވެ: ސަޢުދު ވުޟޫ ކުރައްވަނިކޮށް، ރަސޫލު ﷲ ﷺ އެކަލޭގެފާނު ގާތުން ވަޑައިގެން ޙަދީޘް ކުރެއްވިއެވެ: ”މިއީ ކޮން އިސްރާފެއްތޯއެވެ؟“ ސަޢުދު ދެންނެވިއެވެ: ވުޟޫ ކުރުމުގައިވެސް އިސްރާފު ވޭތޯއެވެ؟ ނަބިއްޔާ ޙަދީޘް ކުރެއްވިއެވެ: ”އާއެކެވެ. އެއީ ހިނގަހިނގާ ހުރި ކޯރެއް ކައިރީގައި ތިބާ ހުރިކަމުގައި ވިޔަސްމެއެވެ.“',"Stelco Magazine",""],["2","ބަލިވުމުގެ ކުރިން ދުޅަހެޔޮ ސިއްހަތުގެ މުހިއްމުކަން ދެނެގަންނާށެވެ.","އަޝްރާފު","21/9/23","ދުޅަހެޔޮ ސިއްހަތަކީ ﷲ ދެއްވާ އެންމެ ބޮޑު އެއް ނިއުމަތެވެ. އިންސާނުން ޚަލްގު ކުރެއްވި މަތިވެރި މަގުސަދު ކަމުގައިވާ، އެ އިލާހަށް ފުރިހަމައަށް ކިޔަމަންވެ އަޅުކަންކުރުން، ހާސިލުކުރެވެން އޮތީވެސް އަޅުގަނޑުމެން ދުޅަހެޔޮ ސިއްހަތެއްގައި ދެމިތިބެގެންނެވެ. ހަޔާތުގައި ދިމާވާ އެކިއެކި ހާދިސާތަކާ ފަސޭހައިން ކުރިމަތިލެވޭނީ އެ ކަންކަމަށް އެކަށީގެންވާ އާރާއިބާރު ހަށިގަނޑުގައި ހުރެގެންނެވެ.\rޢުބައިދު ﷲ ބިން މިޙްސަން އަލްއަންޞާރީ رَضِيَ اللَّهُ عَنْهُ ގެ އަރިހުން ރިވާވެގެންވެއެވެ. ރަސޫލު ﷲ ﷺ ޙަދީޘްކުރެއްވިއެވެ: «مَنْ أَصْبَحَ مِنْكُمْ مُعَافًى فِي جَسَدِهِ، آمِنًا فِي سِرْبِهِ، عِنْدَهُ قُوتُ يَوْمِهِ، فَكَأَنَّمَا حِيزَتْ لَهُ الدُّنْيَا». ”މީހަކު ހެނދުނު ހޭލާއިރު، އޭނާ ޖިސްމާނީ ގޮތުން ހެޔޮ ސިއްހަތުގައި ވާނަމަ، އަދި އޭނާގެ ނަފްސާމެދު އަމާންކަން އިހުސާސްކުރެވޭ ނަމަ، އަދި އޭނާގެ ދުވަހަށް ވާވަރަށް ކޮއްތު ލިބިފައިވާނަމަ، ފަހެ އެ މީހަކަށް މުޅި ދުނިޔެ އެއްކޮށް ލިބިފައިވާ ފަދައެވެ.“ [އިބްނު މާޖާ 4141]\rއިންސާނާއަށް ހެޔޮ ސިއްހަތެއް މުހިއްމުވާ މިންވަރު މި ޙަދީޘްއިން ސާފުކޮށް އެނގެއެވެ. ނަމަވެސް ގިނަ މީހުންނަށް ދުޅަހެޔޮ ސިއްހަތުގެ މުހިއްމުކަން އިހްސާސްވަނީ އެ ކަން ބީވެގެން ދިޔުމުންނެވެ. ސިއްހަތާމެދު ވެފައިވާ ޣާފިލުކަމުން ހޭލެވެނީ ބަލިމަޑުކަމާއި، މުސްކުޅިކަމާއި، ހަށިގަނޑުގެ ނިކަމެތިކަމާ ކުރިމަތިލާން ޖެހުމުންނެވެ.\rއިބްނު ޢައްބާސް رَضِيَ اللَّهُ عَنْهُ ގެ އަރިހުން ރިވާވެގެންވެއެވެ. ނަބިއްޔާ ﷺ ޙަދީޘް ކުރެއްވިއެވެ: «نِعْمَتَانِ مَغْبُونٌ فِيهِمَا كَثِيرٌ مِنَ النَّاسِ؛ الصِّحَّةُ وَالْفَرَاغُ». ”މީސްތަކުންގެ ތެރެއިން ގިނަ މީހުން ޣާފިލުވެ (ބޭކާރު ގޮތްގޮތުގައި ހޭދަކޮށް ގެއްލުވާލާ) ދެ ނިއުމަތެއް ވެއެވެ. އެއީ (ފުރިހަމަ) ސިއްހަތާއި ހުސްވަގުތެވެ.“ [ބުޚާރީ 6412]\rއެހެންކަމުން ބުއްދިވެރި ގޮތަކީ ސިއްހަތު ރައްކާތެރިވުމަށް ދުރާލާ ފިޔަވަޅު އެޅުމެވެ. ހަށިގަނޑަށް ފައިދާ ހުރި ކާނާ ކެއުމާއި، ސާފުތާހިރުކަން ދެމެހެއްޓުމެވެ. އަދި ކަސްރަތުކޮށް ހެދުމަކީ މާއްދީ ގޮތުން ލިބޭ މަންފާގެ އިތުރަށް، ހަށިގަނޑުގެ ރޫހާނީ ކާނާ ކަމަށްވާ އަޅުކަމާއި ހެޔޮ އަމަލުކުރުމަށް ލިބިދޭ ބާރެކެވެ.\rއަދިވެސް އަބޫ ހުރައިރާ رَضِيَ اللَّهُ عَنْهُ ގެ އަރިހުން ރިވާވެގެންވެއެވެ: ރަސޫލު ﷲ ﷺ ޙަދީޘް ކުރެއްވިއެވެ: «الْمُؤْمِنُ الْقَوِيُّ خَيْرٌ وَأَحَبُّ إِلَى اللَّهِ مِنَ الْمُؤْمِنِ الضَّعِيفِ...». ”ބަލިކަށި މުއުމިނަށް ވުރެ، ވަރުގަދަ މުއުމިނު ﷲ ގެ ޙަޟްރަތުގައި މާ ހެޔޮވެފައި ލޮބުވެތިކަން ބޮޑުވެގެންވެއެވެ...“ [މުސްލިމު 2664]\rވީމާ ހެޔޮ ސިއްހަތުގެ ބޭނުން އެންމެ ރަނގަޅު ގޮތުގައި ހިފުމަށް، ޒުވާންކަމުގެ އާރާބާރާއި ޖޯޝު ހަށިގަނޑުގައި ހުންނަ އިރު ހެޔޮ އަމަލުތައް ގިނަކޮށް، ﷲ ގެ ދީނަށް ހިދުމަތް ކޮށްދިނުމަށް އަވަސްވެގަންނަން ޖެހެއެވެ.\rއިންސާނާގެ ކޮންމެ ކަމަކީވެސް އެއާމެދު ސުވާލުކުރެވި، އެއަށް ޒިންމާވާން ޖެހޭނެ ކަމެކެވެ. އެ ގޮތުން އޭނާގެ ސިއްހަތު ބޭނުންކުރީ ކިހިނެއްތޯ، ﷲ އަށް ކިޔަމަންވުމަށްތޯ ނޫނީ އުރެދުމަށްތޯ، ގިޔާމަތް ދުވަހު ސުވާލު ކުރެވޭނެއެވެ. އެހެންކަމުން އަޅުގަނޑުމެންގެ ސިއްހަތާމެދު ބިރުވެތިވެ، އެއަށް ރައްކާތެރިވުން ހުއްޓެވެ. އަދި ބަލިވުމުގެ ކުރިން ދުޅަހެޔޮ ސިއްހަތުގެ ފައިދާ ހެޔޮ ގޮތުގައި ލިބިގަތުން ހުއްޓެވެ.","Dheenuge Magu Majalla","https://t.me/DheenugeMagu/947"],["3","ކުރީގެ އުއްމަތްތަކުގެ ތާރީޚުން އަދުގެ މި އުއްމަތަށް އަގުހުރި ފިލާވަޅެއް","އަޝްރާފު","22/12/23","މަސްޖިދުލް އަޤްޞާގެ މާތް ބިމަކީ ގިނަ ޙަޟާރާތްތަކެއްގެ ކާމިޔާބަށާއި ނާކާމިޔާބަށް ހެކިވާ އަގުހުރި ބިމެކެވެ. ޝާމުކަރައިގެ ބަރަކާތްތެރި އެ ބިމަކީ، އިބްރާހީމްގެފާނާއި، އިސްޙާޤުގެފާނާއި، ޔަޢުޤޫބުގެފާނުފަދަ ނަބިއްޔުން ދިރިއުޅުއްވި ބިމެވެ. ޔޫސުފުގެފާނުގެ ޢިނާޔަތްތެރިކަމާ އެކު ޔައުޤޫބުގެފާނުގެ ދަރިފަސްކޮޅު މިޞްރަށް ހިޖުރަކުރިއެވެ. އެތާ އުޅުނު ޤިބްޠީންނާއެކު ބަނީ އިސްރާއީލުގެ ދަރިން ވަކި އުއްމަތެއްގެ ގޮތުގައި ދިރިއުޅުނެވެ. ޔޫސުފުގެފާނު އަވަހާރަ ވީފަހުން އެބައިމީހުން ކުރިމަތިލާން ޖެހުނީ ފިރުޢައުނުގެ އަނިޔާވެރިކަމާއެވެ.\nﷲ ވަޙީކުރެއްވިއެވެ. ”އަދި ފިރްޢައުނުގެ މީހުންގެ ކިބައިން ތިމަން އިލާހު ތިޔަބައިމީހުން ސަލާމަތްކުރެއްވި ހިނދު ހަނދުމަ ކުރާށެވެ. އެބައިމީހުން، ތިޔަބައިމީހުންނަށް ގަދަފަދަވެގެންވާ އަޒާބުގެ ރަހަދައްކަމުން ގެންދިޔައެވެ. އެބައިމީހުން ތިޔަބައިމީހުންގެ ފިރިހެން ދަރިން ކަތިލައި، އަދި ތިޔަބައިމީހުންގެ އަންހެން ދަރިން ނުމަރައި ބައިތިއްބިއެވެ. އެ ކަންތައްތަކުގައި، ތިޔަބައިމީހުންގެ ރައްބުގެ ހަޒްރަތުން ބޮޑުވެގެންވާ އިމްތިހާނެއް ތިޔަބައިމީހުންނަށް ވިއެވެ.“ [ބަޤަރާ 49]\nއެ އަޅުވެތިކަމުން ބަނީ އިސްރާއިލު ސަލާމަތްކޮށްދެއްވުމަށް ﷲ ފޮނުއްވެވީ މޫސާގެފާނެވެ. އެއަށްފަހު އެބައިމީހުންނަށް އަމުރުކުރެއްވީ ﷲ އެންގެވި ބިމަކަށް ވަދެ، އެ ތަން ހިފައިގެންތިބި ބަޔަކާ ހަނގުރާމަކުރުމަށެވެ. އަދި ނަސްރު ލިބޭނެކަމުގެ އުފާވެރި ޚަބަރުވެސް ދެއްވިއެވެ.\nމޫސާގެފާނު ވިދާޅުވިއެވެ. ”އޭ އަހަރެންގެ ގައުމުގެ މީހުންނެވެ. މުގައްދަސްވެގެންވާ ބިމަށް ތިޔަބައިމީހުން ވަންނާށެވެ. އެއީ ތިޔަބައިމީހުންނަށް ޓަކައި ﷲ ލިޔުއްވި ބިމެވެ. އަދި ތިޔަބައިމީހުން ފުރަގަސްދީ އެނބުރި ނުގަންނާށެވެ. އޭރުން ތިޔަބައިމީހުން ގެއްލެނިވެގެންވާ ބަޔަކުކަމުގައި ވެގެންދާނެއެވެ.“ [މާއިދާ 21]\nއޭރު ބަނީ އިސްރާއީލަށް އެ ބިން ލިޔުއްވީ އެޒަމާނުގައި އެބައިމީހުންނަކީ ސީދާވެގެންވާ ޝަރީޢަތް ގާއިމުކުރުމަށާއި، އީމާންކަމާއި އިސްލާހަށް ގޮވައިލުމުގެ މަސްއޫލިއްޔަތު އުފުލުމަށް، ﷲ އިޚްތިޔާރުކުރެއްވި ބަޔަކު ކަމުގައި ވީތީއެވެ.\nﷲ ވަޙީކުރެއްވިއެވެ. ”ހަމަކަށަވަރުން ލައުޙުލް މަޙްފޫޡަށް ފަހު ޒަބޫރުގައި ތިމަން އިލާހު ލިޔުއްވީމެވެ. ހަމަކަށަވަރުން ބިން ވާރުތަވެ މިލްކުވާނީ، ތިމަން އިލާހުގެ ސާލިހު އަޅުންނަށެވެ. ހަމަކަށަވަރުން އަޅުކަންކޮށް އުޅޭ އަޅުވެރިންނަށް ފުދޭނެ ވައުޒާއި ހަނދާންކޮށްދިނުން، މީގައިވާކަން ކަށަވަރެވެ.“ [އަންބިޔާ 105-106]\nނަމަވެސް އަދުއްވުންނާ ކުރިމަތިލާން ދެކޮޅުހަދައި އެ މީހުން ބުންޏެވެ. ”އޭ މޫސާގެފާނެވެ. ހަމަކަށަވަރުން ގަދަފަދަ ޖައްބާރު ބަޔަކު އެ ތާނގައި އެބަތިއްބެވެ. އަދި ހަމަކަށަވަރުން އެބައިމީހުން އެ ތަނުން ނުކުމެއްޖައުމަށް ދާންދެން، ތިމަންމެން އެތަނަކަށް ނުވަންނާނަމެވެ. ފަހެ އެބައިމީހުން އެ ތަނުން ނުކުމެއްޖެނަމަ، ދެން ހަމަކަށަވަރުން ތިމަންމެން (އެ ތަނަށް) ވަންނާނަމެވެ.“ [މާއިދާ 22] ”އެބައިމީހުން އެ ރަށުގައި ދެމިތިބިހައި ހިނދަކު ދުވަހަކުވެސް ތިމަންމެން އެ ރަށަކަށް ނުވަންނާނަމެވެ. ފަހެ ކަލޭގެފާނުގެ ރައްބާއި، ކަލޭގެފާނު ވަޑައިގެން އެބައިމީހުންނާ ހަނގުރާމަކުރާށެވެ. ހަމަކަށަވަރުން ތިމަންމެން މި ހުރި ތާނގައި ތިބޭނަމެވެ.“ [މާއިދާ 24]\nއެބައިމީހުން ބޭނުންވީ ހަނގުރާމަކުރުމެއް ނެތި، ދުޝްމިނުން އަމިއްލައަށް އެ ބިން ދޫކުރަންދެން ކަމެއްނުކޮށް މަޑުކުރާށެވެ. އަދި އެއްވެސް އުނދަގުލަކާއި ޤުރުބާނީއަކާ ނުލާ، ފަސޭހަކަމާއެކު އެ ބިމަށް ވަދެވުނު އިރަކުން ވަންނާށެވެ. އެ ގޮތުން اللهގެ ވައުދަށް އިތުބާރުކޮށް އެންގެވި ގޮތަށް މަސައްކަތްކުރުމުގެ ބަދަލުގައި، އެ މީހުން ދެއްކީ ފިނޑިކަމާއި ނުކިޔަމަންތެރިކަމުގެ އިންތިހާ ދަރަޖައެވެ. އެންމެ ފަހުން ނިކަމެތިކަން އިޚްތިޔާރުކުރުމުގެ ނަތީޖާއަކަށްވީ، ކޯފާއަށް ހުށަހެޅި، ނިއުމަތުން މަހްރޫމުވުމެވެ.\nﷲ ވަޙީކުރެއްވިއެވެ. ”ހަމަކަށަވަރުން އެބައިމީހުންގެ މައްޗަށް އެ ބިން ވަނީ ހަރާމްކުރެވިގެންނެވެ. ސާޅީސް އަހަރު ވާންދެނެވެ. ހައިރާންކަންމަތީ، ދެވޭނުދެވޭ ތަނެއް ނޭނގި، ބިމުގައި ވިއްސިވިހާލިވެގެން އެބައިމީހުން އުޅޭނެއެވެ. ފަހެ ފާސިގުވި ގައުމުގެ މީހުންގެ މައްޗަށް ކަލޭގެފާނު ހިތާމަނުކުރައްވާށެވެ.“ [މާއިދާ 26]\nބަނީ އިސްރާއީލު ހައްގު މަގުން އެއްކިބާވެފައިވީ ހިނދު، ﷲގެ ދީނަށް ތަބާވެ، އެ ދީން ގާއިމުކުރުމުގެ އަމަލީ ތަކުލީފާ ހަވާލުވެފައި އޮތީ މި މުސްލިމް އުއްމަތަށެވެ. އަހަރެމެންނަށް އޮތީ މާޒީގެ ހާދިސާތަކުން އިބުރަތް ހާސިލުކޮށް، އިމްތިހާނުތަކުގައި ކެތްތެރިވުމެވެ. ﷲގެ އިރާދަފުޅަށް ކިޔަމަންތެރިވެ، އީމާންތެރިކަމުގައި ސާބިތުވެތިބުމެވެ. ހައްގު ގޮތުގައި ދީނަށް އެނބުރި ރުޖޫއަވުމެވެ. ޤުރްއާނާއި ސުންނަތުގައި އަންގަވާފައިވާ އަމުރުތަކާއި ނަހީތައް ދަމަހައްޓުމެވެ. އިސްވެދިޔަ މަގުފުރެދިފައިވާ ގައުމުތަކުގެ ގޮތްތައް މުޅިން ދޫކޮށްލުމެވެ.","Dheenuge Magu Majalla","https://t.me/DheenugeMagu/1039"],["4","އިންސާފުވެރިކަމާ ލޯތްބާއެކު ކުދިން ބޮޑުކުރުން","އަޝްރާފު","1/12/24",'الله ތަޢާލާގެ މަތިވެރިވަންތަކަމާއި ކުޅަދުންވަންތަކަމުގެ އެންމެ ބޮޑު އެއް ދަލީލަކީ، އެ އިލާހު އެއް ނަފްސަކުން މީސްތަކުން އުފެއްދެވިކަމާއި، އެ ނަފްސަކުން އޭގެ ބައިވެރިޔާ އުފައްދަވާ، ދެން އެ ދެމަފިރިންނަށް ދަރިންނާއި ދަރިފަސްކޮޅު ދެއްވިކަމެވެ. ﷲ ވަހީ ކުރެއްވިއެވެ. "އޭ މީސްތަކުންނެވެ. ތިޔަބައިމީހުންގެ ރައްބަށް ތިޔަބައިމީހުން ތަގުވާވެރިވާށެވެ. އެ އިލާހީ، އެންމެ ނަފްސަކުން ތިޔަބައިމީހުން ހެއްދެވި އިލާހެވެ. އަދި އެ ނަފްސުގެ ކިބައިން އޭގެ އަނެއް ޖިންސު ހެއްދެވިއެވެ. އަދި އެ ދެކަނބަލުންގެ ކިބައިން، ގިނަ ފިރިހެނުންނާއި، ގިނަ އަންހެނުން ފެތުރުއްވިއެވެ." [النساء: 1]\nދަރިންނަކީ الله ދެއްވާ އެންމެ ބޮޑު އެއް ނިއުމަތެވެ. އެ އިލާހު ވަޙީކުރެއްވިއެވެ. "އަދި ﷲ، ތިޔަބައިމީހުންގެ ތެރެއިން ތިޔަބައިމީހުންނަށް ޓަކައި، އަނބިން ލައްވައި، އަދި ތިޔަބައިމީހުންގެ އަނބިންގެ ކިބައިން، ދަރިންނާއި، ދަރިންގެ ދަރިން ލެއްވިއެވެ..." [النحل: 72] އަދިވެސް ﷲ ވަހީ ކުރެއްވިއެވެ. "މުދަލާއި ދަރިންނަކީ ދުނިޔޭގެ ދިރިއުޅުމުގެ ޒީނަތްތެރިކަމެވެ..." [الكهف: 46]\nހެޔޮލަފާ ދަރިން ލިބުމަށް الله ގެ ނަބިއްޔުން ވެސް އެދިވަޑައިގެންނެވިއެވެ. އެ ގޮތުން، ޒަކަރިއްޔާ ދުއާ ކުރެއްވިއެވެ. "ފަހެ އިބަ އިލާހުގެ ރަހުމަތްފުޅުން މި އަޅާއަށް ވާރިޘަކު ދެއްވާފާނދޭވެ. އެއީ މި އަޅާއާއި، ޔައުގޫބުގެ އާލުވެރިންގެ ކިބައިން ވާރުތަވާނޭ ވާރިޘެކެވެ. އަދި އަޅުގެ ރައްބެވެ. އިބަ އިލާހު ރުހިވޮޑިގެންވާ އަޅަކު ކަމުގައި އޭނާ ލައްވައިފާނދޭވެ." [مريم: 5، 6] އަދި އިބްރާހީމް ވެސް ދުއާ ކުރެއްވިއެވެ. "އަޅުގެ ރައްބެވެ. މި އަޅާއަށް ސާލިހުންގެ ތެރެއިން (ދަރިން) ދެއްވާނދޭވެ." [الصافات: 100]\nއަހަރުމެންގެ ލޮލުގެފިނިކަން ކަމަށްވާ މި ދަރިން ރަނގަޅު ގޮތުގައި ތަރުބިއްޔަތުކުރުން މަތީ ގާއިމުވެތިބުމަކީ، އަހަރުމެން މައިންބަފައިންގެ އެންމެ ބޮޑު އެއް މަސްއޫލިއްޔަތެވެ. އެއީ ދުނިޔެއާއި އާޚިރަތުގެ ލާބައާއި މަންފާއަށް ޓަކައި، އެ ކުދިންނަށް ވަރަށް މުހިއްމު ކަމެކެވެ. އަދި ކުދިންނަށް އެއްޗެހި ދޭ ދިނުމުގައި ވެސް އެ ކުދިންގެ މެދުގައި އިންސާފުވެރިވުމަށް ސީދާވެގެންވާ ޝަރީއަތް ވަނީ އަމުރުކޮށްފައެވެ.\nއެއްފަހަރަކު ބަޝީރު ބިން ސަޢްދު، އެކަލޭގެފާނުގެ ދަރިފުޅު ނުޢުމާނަށް ހަދިޔާއަކަށް އަޅެއް ދިނުމުން، ނުޢުމާނުގެ މަންމަ ޢަމްރާ ދެންނެވިއެވެ. (ތިޔަ ކަމުގެ މައްޗަށް) ރަސޫލު ﷲ ﷺ ހެކިނުކުރާހާ ހިނދަކު، ތިމަންނަ ތިޔަ ކަމަކަށް ނުރުހެމުއެވެ. ދެން ނަބިއްޔާ ﷺ ހެކި ކުރެއްވުމަށް ޓަކައި، އެކަލޭގެފާނު އަރިހަށް ބައްޕަ ގޮސް، އެ ޚަބަރު ދެއްވުމުން، ނަބިއްޔާ ޙަދީޘް ކުރެއްވިއެވެ: ”ނުޢުމާނަށް ދިން ފަދައިން، ތިބާގެ ކޮންމެ ދަރިއަކަށް ވެސް ދިނިންހެއްޔެވެ؟“ ބައްޕަ ނޫނެކޭ ބުނުމުން ނަބިއްޔާ ޙަދީޘް ކުރެއްވިއެވެ. ”ތިޔަބައިމީހުން ﷲ އަށް ބިރުވެތިވެ، ދަރިންގެ މެދުގައި އަދުލުވެރިވާށެވެ.“ އަދި އެހެން ރިވާޔަތެއްގައިވެއެވެ: ”ފަހެ ތިމަން ނަބިއްޔާ ހެކިނުކުރާށެވެ. އެހެނީ އަނިޔާވެރިކަމަށް ތިމަން ނަބިއްޔާ ހެކިނުވަމެވެ.“ އަދި އެހެން ރިވާޔަތެއްގައިވެއެވެ: ”ތިބާގެ ދަރިން، ތިބާއަށް ހެޔޮކޮށް ހިތުމުގައި ހަމަހަމަވުމުން ތިބާ އުފާނުކުރާނެހެއްޔެވެ؟“ ދެން އެ ދިން ހަދިޔާ ބައްޕަ އަނބުރާ ގެންދިޔައެވެ. [صحيح البخاري 2587].\nހަދިޔާ ދިނުމުގައި ހަމަހަމަވާން ޖެހޭނީ ވާޖިބުވެގެންވާ ހޭދައިގެ އިތުރަށް ދޭ ތަކެތީގައެވެ. އަދި ކޮންމެ ކުއްޖަކަށް ވެސް އެ ކުއްޖެއްގެ ބޭނުންތަކާ އެއްވަރަށް ހޭދަ ކުރުންހުއްޓެވެ. އެ ގޮތުން ބޮޑުވެފައިވާ ކުއްޖާއާއި ކިރުތުނބުގައި އޮތް ޅަކުއްޖާއާ ތަފާތުކަމެއް ހުންނާނެއެވެ. އަދި ފިރިހެން ކުއްޖާއާއި އަންހެންކުއްޖާ ވެސް ތަފާތެވެ. ﷲ ވަހީ ކުރެއްވިއެވެ. "ތިޔަބައިމީހުންގެ ދަރިންނާމެދު، ﷲ ތިޔަބައިމީހުންނަށް ވަސިއްޔަތް ކުރައްވައެވެ. އަންހެން ދެ ދަރިންގެ ބަޔާ އެއްފަދަ ބަޔެއް ފިރިހެން ދަރިޔަކަށްވެއެވެ..." [النساء: 11] އަދިވެސް ﷲ ވަހީ ކުރެއްވިއެވެ. "...އަދި ފިރިހެނަކު އަންހެނަކާ އެއްފަދަވެގެން ނުވެއެވެ..." [آل عمران 11] އަދި އޭގެ އިތުރަށް އުމުރާއި، ހެދުމާއި، ކެއިންބުއިމާއި، ހެދިބޮޑުވުމާއި، އުޅޭ މާހައުލުގެ ގޮތުން ވެސް ކުދިން ތަފާތުވެގެންދެއެވެ. އެހެންކަމުން ހޭދަ ކުރުން އޮތީ އެ ކުއްޖެއްގެ ހާލަތަށް ރިއާޔަތްކޮށްގެންނެވެ. ވާޖިބުވެގެންވާ ހޭދައިގައި އަދުލުވެރިވުމަކީ މިއީއެވެ. ނަމަވެސް މީގެ އިތުރަށް އެއްޗެހި ދޭ ދިނުމުގައި އަދުލުވެރިވުމަކީ، އެއްވެސް ކުއްޖަކަށް ވަކި އެއްޗެއް ދީގެން ޚާއްސަ ނުކުރުމެވެ. އެ ގޮތުން އެއް ދަރިއަކަށް ހަދިޔާ ނުދީ، އެހެން ދަރިއަކަށް ހަދިޔާއެއް ދީގެން ނުވާނެއެވެ.\nކުދިންގެ މެދުގައި މިފަދައިން ތަފާތު ކުރުމަކީ އެ ކުދިންނަށް ނަފްސާނީ ގޮތުން ނޭދެވޭ ގިނަ އަސަރުތަކެއް ކުރާ ކަމެކެވެ. އަދި ކުދިންގެ މެދުގައްޔާއި، ކުދިންނާ މައިންބަފައިންނާ ދެމެދު އޮންނަ ގުޅުމަށް ވެސް ބުރޫއަރާ ކަމެކެވެ. މިފަދަ ކުދިން އަމިއްލަ ނަފްސަށް ކުރާ އިތުބާރު ކުޑަވެ، ކަންކަމާ ކުރިމަތިލާން ޖެހިލުންވެ، މީހުންގެ ސަމާލުކަން ހޯދަން މާ ބޮޑަށް އުޅެއެވެ. މި ކަންކަމުން އެ ކުދިން ރައްކާތެރިކުރުމަށް ޓަކައި، އެ ކުދިންނާމެދު އިންސާފުވެރިވެ، ކޮންމެ ކުއްޖަކީ ވެސް މައިންބަފައިންގެ ލޯތްބާއި އަޅާލުން ފުރިހަމައަށް ލިބޭނެ ކުއްޖެއްކަން އެ ކުދިންނަށް އިހުސާސް ކޮށްދޭންޖެހެއެވެ.\nކުދިންނަކީ ﷲ ދެއްވާފައިވާ އަމާނާތެކެވެ. އަދި މި އަމާނާތާމެދު އަހަރުމެންނާ ސުވާލު ކުރެވޭނެއެވެ. އެހެންކަމުން މައިންބަފައިން ކުދިން ބޮޑު ކުރުމުގައި އިންސާފުވެރިކަމާއި ލޯބި އަށަގަންނުވަން ޖެހެއެވެ. އަދުލުވެރިކަމާއެކީ އެ ކުދިންނާ މުއާމަލާތްކުރުމުން، އަހަރުމެން މައިންބަފައިންގެ ދީނީ ވާޖިބު އަދާކުރުމުގެ އިތުރަށް، މުސްތަގްބަލުގައި އަދުލަށް ލޯބިކުރާ، ކެރިހުރެ ހިތްވަރާއެކު ކަންކަމާ ކުރިމަތިލެވޭ ދަރިފަސްކޮޅެއްގެ ބިންގާ އެޅިގެންދާނެއެވެ. ދުއާއަކީ، ކުދިން ބެލުމުގައި އަހަރުމެން މި ކުރާ މަސައްކަތުގައި ބަރަކާތްލައްވައި، އެ ކުދިންނަކީ އަހަރުމެން މި ދަސްކޮށްދޭ ރަނގަޅު ސިފަތައް އަށަގެންފައި ހުރި، މުޖުތަމައަށް ފައިދާ ކުރާ ސާލިހު ބަޔެއް ކަމުގައި ލެއްވުމެވެ.',"Dheenuge Magu Majalla","https://t.me/DheenugeMagu/1059"]];