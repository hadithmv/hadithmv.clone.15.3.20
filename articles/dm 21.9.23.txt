ބަލިވުމުގެ ކުރިން ދުޅަހެޔޮ ސިއްހަތުގެ މުހިއްމުކަން ދެނެގަންނާށެވެ.
محمد أشراف إبراهيم

الحمد لله رب العالمين، والصلاة والسلام على رسول الله وعلى آله وأصحابه أجمعين.
ދުޅަހެޔޮ ސިއްހަތަކީ ﷲ ދެއްވާ އެންމެ ބޮޑު އެއް ނިއުމަތެވެ. އިންސާނުން ޚަލްޤު ކުރެއްވި މަތިވެރި މަގުސަދު - އެ އިލާހަށް ފުރިހަމައަށް ކިޔަމަންވެ އަޅުކަންކުރުން - އަޅުގަނޑުމެންނަށް ހާސިލުކުރެވެން އޮތީވެސް ހެޔޮ ސިއްހަތެއްގެ މަތީގައި ދެމިތިބެވިގެންނެވެ. ހަޔާތުގައި ދިމާވާ އެކިއެކި ހާދިސާތަކަށް ފަސޭހަކަމާއެކު ކުރިމަތިލެވޭނީ އެ ކަންކަމާ އެކަށީގެންވާ އާރާއިބާރު ހަށިގަނޑުގައި ހުރެގެންނެވެ. 

ޢުބައިދު ﷲ ބިން މިޙްސަން އަލްއަންޞާރީގެ އަރިހުން ރިވާވެގެންވެއެވެ. ރަސޫލު ﷲ ﷺ ޙަދީޘް ކުރެއްވިއެވެ: «مَنْ أَصْبَحَ مِنْكُمْ مُعَافًى فِي جَسَدِهِ، آمِنًا فِي سِرْبِهِ، عِنْدَهُ قُوتُ يَوْمِهِ، فَكَأَنَّمَا حِيزَتْ لَهُ الدُّنْيَا». ”މީހަކު ހެނދުނު ހޭލާއިރު، އޭނާ ޖިސްމާނީ ގޮތުން ހެޔޮ ސިއްހަތުގައި ވާނަމަ، އަދި އޭނާގެ ނަފްސާމެދު އަމާންކަން އިހުސާސް ކުރެވޭނަމަ، އަދި އޭނާގެ ދުވަހަށް ވާވަރަށް ކޮއްތު ލިބިފައިވާނަމަ، ފަހެ އެ މީހަކަށް މުޅި ދުނިޔެ އެއްކޮށް ލިބިފައިވާ ފަދައެވެ.“ [ސުނަން އިބްނު މާޖާ 4141] އިންސާނާއަށް ހެޔޮ ސިއްހަތެއް މުހިއްމުވާ ވަރު މި ޙަދީޘްފުޅުން ސާފުކޮށް އެނގެއެވެ. ނަމަވެސް ގިނަ މީހުންނަށް ހެޔޮ ސިއްހަތުގެ މުހިއްމުކަން އިހްސާސްވަނީ އެ ބީވެގެން ދިޔުމުންނެވެ. އެއާމެދު ވެފައިވާ ޣާފިލުކަމުން ހޭއަރަނީ ބަލިމަޑުކަމާއި، މުސްކުޅިކަމާއި، ހަށިގަނޑުގެ ނިކަމެތިކަމާ ކުރިމަތިލާން ޖެހުމުންނެވެ.

އަދިވެސް އިބްނު ޢައްބާސްގެ އަރިހުން ރިވާވެގެންވެއެވެ. ނަބިއްޔާ ﷺ ޙަދީޘް ކުރެއްވިއެވެ: «نِعْمَتَانِ مَغْبُونٌ فِيهِمَا كَثِيرٌ مِنَ النَّاسِ؛ الصِّحَّةُ وَالْفَرَاغُ». ”މީސްތަކުންގެ ތެރެއިން ގިނަ މީހުން ޣާފިލުވެ (ބޭކާރު ގޮތްގޮތުގައި ހޭދަކޮށް ގެއްލުވާލާ) ދެ ނިޢުމަތެއް ވެއެވެ. އެއީ (ފުރިހަމަ) ސިއްހަތާއި ހުސްވަގުތެވެ.“ [ޞަޙީޙު ބުޚާރީ 6412] އެހެންކަމުން ބުއްދިވެރި ގޮތަކީ ހެޔޮ ސިއްހަތު ރައްކާތެރި ކުރުމަށް ދުރާލާ ފިޔަވަޅު އެޅުމެވެ. ހަށިގަނޑަށް ފައިދާ ހުރި ކާނާ ކެއުމާއި، ސާފުތާހިރުކަން ދެމެހެއްޓުމާއި، ކަސްރަތުކޮށް ހެދުމަކީ މާއްދީ ގޮތުންް ލިބޭ މަންފާގެ އިތުރަށް، ހަށިގަނޑުގެ ރޫހާނީ ކާނާ ކަމަށްވާ އަޅުކަމާއި ހެޔޮ އަމަލު ކުރުމަށް ލިބިދޭ ބާރެކެވެ. 

އަދިވެސް އަބޫ ހުރައިރާގެ އަރިހުން ރިވާވެގެންވެއެވެ: ރަސޫލު ﷲ ﷺ ޙަދީޘް ކުރެއްވިއެވެ: «الْمُؤْمِنُ الْقَوِيُّ خَيْرٌ وَأَحَبُّ إِلَى اللَّهِ مِنَ الْمُؤْمِنِ الضَّعِيفِ...». ”ބަލިކަށި މުއުމިނަކަށް ވުރެ، ވަރުގަދަ މުއުމިނަކު ﷲ ގެ ޙަޟްރަތުގައި މާ ހެޔޮވެފައި ލޮބުވެތިކަން ބޮޑުވެގެންވެއެވެ...“ [ޞަޙީޙު މުސްލިމު 2664] ވީމާ ހެޔޮ ސިއްހަތުގެ ބޭނުން އެންމެ ރަނގަޅު ގޮތުގައި ހިފުމަށް، ޒުވާންކަމުގެ އާރާއި ބާރާއި ޖޯޝު ހަށިގަނޑުގައި ހުންނަ އިރު ހެޔޮ އަމަލުތައް ގިނަކޮށް، ﷲ ގެ ދީނަށް ހިދުމަތް ކޮށްދިނުމަށް އަވަސްވެގަންނަން ޖެހެެއެވެ.

އިންސާނާގެ ކޮންމެ ކަމަކީވެސް އެއާމެދު ސުވާލު ކުރެވި، އެއަށް ޒިންމާވާން ޖެހޭނެ ކަމެކެވެ. އެ ގޮތުން އޭނާގެ ސިއްހަތު ބޭނުންކުރީ ކިހިނެއްތޯ، ﷲ އަށް ކިޔަމަންވުމަށްތޯ ނޫނީ އުރެދުމަށްތޯ، ގިޔާމަތް ދުވަހު ސުވާލު ކުރެވޭނެއެވެ. އެހެންކަމުން އަޅުގަނޑުމެންގެ ސިއްހަތާމެދު ބިރުވެތިވެ، އެއަށް ރައްކާތެރިވުން ހުއްޓެވެ. އަދި ބަލިވުމުގެ ކުރިން ދުޅަހެޔޮ ސިއްހަތުގެ ފައިދާ ހެޔޮ ގޮތުގައި ލިބިގަތުން ހުއްޓެވެ.
